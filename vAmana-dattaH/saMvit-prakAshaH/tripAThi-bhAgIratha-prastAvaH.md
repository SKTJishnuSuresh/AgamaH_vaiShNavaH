+++
title = "त्रिपाठि-भागीरथ-प्रस्तावः"
+++
<details><summary>विस्तारः (द्रष्टुं नोद्यम्)</summary>

Source: [TW](https://archive.org/details/miZj_samvit-prakash-of-vamanadatta-bhagiratha-prasada-tripathi-vagisha-shastri)

संवित्प्रकाशः  
सम्पादकः  
डॉ० भागीरथप्रसादत्रिपाठी 'वागीशः शास्त्री'   
निवेशकः, अनुसन्धानसंस्थानस्य  
सम्पूर्णानन्दसंस्कृतविश्वविद्यालये  
वाराणस्याम्

सम्पूर्णानन्दसंस्कृतविश्वविद्यालयः  
वि० सं० २०५०


DR BHAGIRATHA PRASADA TRIPATHI VAGISA SASTRI   
Director, Research Institute  
Sampurnanand Sanskrit University  
Varanasi

अनुसन्धान - प्रकाशन- पर्यवेक्षकः- निदेशकः, अनुसन्धान संस्थानस्य  सम्पूर्णानन्द-संस्कृत-विश्वविद्यालये  
वाराणसी ।
</details>



प्रास्ताविकम्

## कालः
संवित्-प्रकाशाख्योऽयं ग्रन्थः काश्मीरिकेण विपश्चिद्-अपश्चिमेन वामनदत्तेन प्राणायि । तेनैतस्मिन् ग्रन्थे सर्वत्र विष्णुर् अभ्युपगतः परमतत्त्वरूपतया । एवं सत्यपि वामनदत्तः सादरं स्मर्यते काश्मीर-शैव-दर्शन-लब्ध-वर्णैः । प्रत्य्-अभिज्ञा-दर्शन-सूरिणा श्रीमद्-अभिनव-गुप्त-पादेन स्वकीये 'तन्त्रालोक'-नामके ग्रन्ये ( ५,१५५ ) संवित्-प्रकाश-स्थित-श्लोकोद्धरणावसरे तद्-उक्ति गुरु-भाषिततया ऽङ्गीकृतवता सप्रश्रयं सभाजितो वामनदत्तः । गुरु-भाषित-शब्दं व्याख्याति तट्टीकाकारो जयरथः -- ' गुरुभिः = वामनदत्ताचार्येण भाषितम् इति संवित्प्रकाशे' ।

तन्त्रालोकीये श्लोकान्तरे यत्राभिनवगुप्त-पादेन स्व-गुरूणां प्रशंसा समुदीर्यते, तत्र तन्-मध्ये वामनकाभिधः कश्चिद्-अभिष्टूयते कृती। पूर्वोद्धरण-परामर्शेन संवित्-प्रकाश-विभावयिता वामनदत्त एवासौ भवेद् इति पार्यते निश्चेतुं यथा-यथम् । एवं तावद् एतस्य जीवनकालो नूनं श्रीमद्-अभिनव-गुप्त-पादेभ्यः प्राक्तनो दशम्याम् आहोस्विद् एकादश्यां ख्रीस्त-शताब्दयां मन्तव्यः। 

## काश्मीर-शैवाद्वय-सादृश्यम्
### जगत्-सत्यत्वम्
संवित्-प्रकाशस्याद्वय-वादे  
काश्मीर-शैवाद्वय-शासनस्य  
स्पष्टं विलोक्यते प्रभावः ।  
आदि-शेष-कृताधार-कारिकाद्वैत-वादस्य  
संवित्-प्रकाशाद्वैत-वादेन सार्धं विहिते तौल्ये  
वामन-दत्तीयाद्वय-वादस्यासाधारणानि लक्षणानि प्रकटी-भवन्ति ।  
आदि-शेषस्याद्वय-वादस् तावद् अद्वैत-वेदान्तानुगुण्याद् इतो व्यपवृक्तः+++(=अनुषक्त-कल्पः)+++ ।  
यद्य् अप्य् आदि-शेष-मतानुसारेण  
परतत्त्वं मायेश्वरो विष्णुर् ऊरीक्रियते,  
तथाप्य् असाव् अद्वैत-वेदान्त-वादीव जगतो मिथ्यात्वम् उद्घोषयति ।  
यद्य् अपि वामन-दत्तोऽपि विष्णोः परत्वम् आमनति,  
तथापि तन्-मतानुसारेण जगतो मिथ्यात्वं नास्ति ।  
एवं सत्य् अपि  
तदीयम् अस्तित्वं वेदकस्यायत्तं तिष्ठति वेदकेन विना वेद्यस्यासम्भाव्यात् ।

### वेद्य-वेदकयोर् विष्णुमयत्वम्
वस्तुतस् तु  
सर्वत्र सदैव  
वेद्य-वेदकैकत्वं चकास्ति ।  
संविदस् तु बहिर्-मुखत्व-हेतुत्वाद्  
विकल्पना-शक्ति-प्रभावेण  
वेद्य-वेदक-भेदः परिलक्ष्यते ।  
विष्ण्व्-अनुग्रहेण  
यदा कश्चन योगी  
स्व-संवित्तिं वेदकं  
प्रत्य्-अन्तर्-मुखीं विधाय  
'अहं वेदकः' इत्य् अहंकृतिं परिहरति,  
तदा विष्णोः शुद्धः संवित्-प्रकाशो  
वेद्य-वेदक-भेद-विनिर्मुक्तो  
निश्शेष-वस्तुषु विश्व-रूपेण  
स्वत आविर्भवति ।  
अतो मिथ्यात्वम् अबिभ्रतो जगतो  
विष्णुत्वेनावस्थानं प्रतिपद्यते ।  
एवम् अपि नानात्वं नास्तीत्य् अस्माद्-धेतोर्  
विवर्त-वादः परिणाम-वादश् चेति पक्ष-द्वयं शक्यम् अभ्युपगन्तुम् ।  
तद् उक्तं वामनदत्तेन (१, १०४; १०६ ) -

[[२]]

> अति-निर्मल-बोधैक-  
रूपे देह-परिग्रहः ।
विवर्त-परिणामाभ्यां
द्वाभ्याम् अप्य् उपपद्यते ॥
> 
> विवर्ते ऽप्य् अतथा-रूपस्  
तथा भासित्वम् अच्युत ।  
परिणामे स एव त्वं  
सुवर्णम् इव कुण्डले । 

इति ।

विष्णुश् चित्-प्रकाश-स्वभावः  
सर्वेषां वस्तूनां प्रकाशको मतः ।  
तदुक्तं श्वेताश्वतरोपनिषदि (६, १४) -

> न तत्र सूर्यो भाति, न चन्द्रतारकं  
नेमा विद्युतो भान्ति कुतोऽयम् अग्निः ।
तम् एव भान्तम् अनुभाति सर्वं
तस्य भासा सर्वम् इदं विभाति ॥ 

इति ।

विष्णोः प्रकाश्य-रूपेणापि विद्यमानत्वाद्  
असौ केवलं प्रकाशक एव नास्ति ।  
तदुक्तं संवित्-प्रकाशे (१,११) -

> तद्-आत्मकत्वं भावानां  
विवदन्ते न केचन ।
यत्-प्रकाश्य-दशां यातो  
नाप्रकाशः प्रकाशते ॥

इति ।

यथा काश्मीरीयाद्वय-शैव-दर्शन-वादिनः  
शिवस्य प्रकाशात्मकत्वम् उद्धोषयन्ति,  
तथैव वामनदत्तोऽपि प्रतिपादयति  
विष्णोः स्वरूपम् ।  
तस्माद् वामन-दत्तस्य सिद्धान्तः  
काश्मीरिक शैव-दर्शन-नीकाशो विभाति,  
न त्व् अद्वैत-वेदान्त-सन्निभः । 

### स्वातन्त्र्य-शक्तिः
प्रकारान्तरेणापि  
तदीयस्य सिद्धान्तस्य  
काश्मीरिक-शैव-सिद्धान्त-सादृश्यम् उपपद्यते । तथाहि -  
"विष्णुः स्वातन्त्र्य-शक्तिमान्  
सर्वत्र विश्व-स्व-रूपतया विजृम्भत"  
इति वादः ।  
यद्य् अपि पाञ्चरात्र-संहितास्व् अपि विराजते वाद एषः,  
तथापि वामन-दत्तीयः सिद्धान्तो  
ऽद्वय-वादि-शैव-मतेन समम् एव  
सादृश्यं बिर्भात ।

वामन-दत्त-मतानुसारेण  
विष्णोश् चतुर्-व्यूहात्मकस्य  
प्रमातृ-मेय-मान-रूपता वर्तते ।  
अनेन चतुष्कात्मक-रूपेण  
संवित्-स्वरूपः परमार्थः  
सर्वत्र प्रकटो विलसति ।  
अयं वादः खलु काश्मीर-शैव-दर्शनस्य समाम्नायते ।  

### महा-नय-सिद्धान्तः
एवम् एव महा-नय-सिद्धान्त उररीकृतो वामनदत्तेन ।  
तस्माद् असौ  
महा-नयस्य परम-देवतां काल-कर्षिणीं  
स्तौति संवित्प्रकाश ( ४, १२-१३ ) –

> एका सा विविधावस्था  
चराचरतया स्थिता ।  
द्वि-षट्क-पत्त्रं सा पक्षं  
कालम् आधारम् आश्रिता ॥  
व्यज्यते कलनात् तस्याः  
कालः कालत्वम् आगतः ।  
सोत्पाद-क्षय-रूपेण  
भावानां कालकर्षिणी ॥ 

इति ।


[[३]]

## लक्ष्मीतन्त्रे विकासः
यद्य् अपि वामन-दत्त-मतस्य  
काश्मीरीय-शैव-मतेन सार्धं  
नाना-विधं सादृश्यम् अवलोक्यते,  
तथापि तस्य दर्शने  
पूर्णाहन्ता-भाव-वादो न विद्यते ।  

अनया दृशा वामन-दत्तस्य वादे  
पाञ्च-रात्राद्वय-वाद-विकासस्य  
जायमानम् एकावस्थानं  
लक्ष्मी-तन्त्रानुशीलनाद् विज्ञायते ।  
भूयांसः श्लोकाः संवित्-प्रकाशाद् उद्धृताः सन्ति  
लक्ष्मी-तन्त्रीये चतुर्दशाध्याये ।  
एतेन संवित्-प्रकाशाल्  
लक्ष्मी-तन्त्रस्यार्वाचीनत्वं सिध्यति ।  
यद्यपि वामन-दत्तेन नाङ्गीकृतः पूर्णाहन्ता-भाव-वादः,  
तथापि लक्ष्मी-तन्त्रे ऽसौ सर्वत्र प्रतिष्ठितः ।  

यथोक्तं तत्रैव लक्ष्मीतन्त्रे ( २, १२-१३ ) –

> सर्वावस्था-गता देवी  
स्वात्म-भूतानपायिनी ।  
अहन्ता ब्रह्मणस् तस्य  
सा ऽहम् अस्मि सनातनी ॥  
> 
> आत्मा स सर्वभूतानाम्  
अहंभूतो हरिः स्मृतः ।  
अहन्ता-सर्व-भूतानाम्  
अहम् अस्मि सनातनी ॥ 

इति ।

अन्यच् चापि ( २,१६ ) तत्रैव -

> लक्ष्मी-नारायणाख्यातम्  
अतो ब्रह्म सनातनम् ।
अहन्तया समाक्रान्तो  
ह्य् अहम् अर्थः प्रसिध्यति ॥ 

इति ।

## भगवद्-गीतोल्लेखः
श्रीमद्-भगवद्-गीता-दर्शनं  
संवित्-प्रकाशस्य तावद् उपजीव्य-भूतं विलसति ।  
अत्र 'नासतो विद्यते भाव, इत्याद्य्-आदेशतः प्रभो' ( १,१११ ) इत्य् अत्र,  
'भूमिर् आपोऽनलो वायुः, खं मनो धीर् अहंकृतिः' ( ६ ५ ) इत्यत्र च  
तत्रत्यांश् चरणान् स्पष्टतः समुदलेखीद् वामन-दत्तः ।  
परवर्तिनि तन्त्रालोकेऽपीयम् एव सरणिर् अङ्गीकृता लक्ष्यते ।  
सप्तमे प्रकरणे  
'यज्ञानां जपयज्ञोऽस्मीत्य् एतद् गीतासु यच्छ्रुतम्' इत्य् अत्र तु  
वामन-दत्तेन गीता-ग्रन्थो नाम्नैव व्याहृतः ।

## शैव-दर्शने प्रभावः
शैव-दर्शनस्य कश्चित् प्रभावो यथा केषुचन वैष्णवशास्त्रेषु विलोक्यते  
तथैव वैष्णवमतस्यापि प्रभावः केषुचित् काश्मीरिकेषु शैव-शास्त्रेष्व् अपि स्पष्टं लक्ष्यते ।  
निरीक्ष्यतां पद्यम् इदं  
भास्कराचार्य-विरचितस्य कक्ष्या-स्तोत्रस्य -

> **ज्ञानं** प्रशान्तं तव बोध-वृत्तिर्  
**ऐश्वर्यम्** उद्यत्-प्रसरा परेषाम् ।  
प्रकाशनं प्रत्य् अपि योग्य-रूपा  
**शक्तिर्**, बहिः स्थैर्य-वती **बलं** सा ॥  
उत्पन्न-बाह्य-प्रसरा तु **वीर्यं**  
**तेजश्** च बाह्यान् अवभासयन्ती ।  
षोढेत्थम् एकैव तव **स्व-शक्तिर्**  
बाह्याविमर्शात् तु भवेद् अविद्या ॥

भास्कराचार्यो यद्यपि वैष्णव-मतानुसारी वर्तते,  
तथाप्यत्रासौ विष्णोः शक्तिवच्  
छिवस्य शक्तिम् अपि विवृणोति  
ज्ञान-शक्त्यैश्वर्यं बल-वीर्य-तेजो-रूपतया ।  
भगवद्-उत्पलाचार्य-प्रणीतायां स्पन्दप्रदीपिकायां तु वैष्णव मत-प्रभावस्य विशेषतो दर्शनं जायते । 

[[४]]

तत्र स्थाने स्थाने समुद्ध्रियन्ते संवित्-प्रकाशस्य श्लोकाः ।  
यद्य् अपि भगवान् उत्पलाचार्यो  
वामन-दत्तवत् काश्मीरको ब्राह्मण आसीत्,  
तथापि स वैष्णव-वामन-दत्त-वैसादृश्येन  
शिवम् इष्ट-देवतया समाराधयाम् आस ।  
एवं सत्य् अपि पाञ्चरात्र-संहितानां प्रामाण्यम्  
असौ शैवागमवद् एवाङ्गी-कुरुते स्म ।  

## पूर्णाहन्ताभावः
यथा स्पन्द-कारिकासु पूर्णाहन्ताभावो नास्ति,  
तथैव संवित्-प्रकाश-मतानुरोधेन तावद्  
अहन्ता-भाव-विहीनं परम-तत्त्वम् उद्घोष्यते ।

## गवेषणचोदनम्
अस्या वामन-दत्त-कृतेर् इयम् आविष्क्रिया  
शैव-वैष्णवाद्वय-वाद-संबन्ध-विषयकं  
किम् अपि गवेषणान्तरं  
नूनं प्रेरयेद् इति विभाव्यते ।  
विशेषतो बुध-वरैर्  
अहिर्-बुध्न्य-संहिता लक्ष्मी तन्त्रं च मृगणीये ।  

## भाषानियमोल्लङ्घनम्
तान्त्रिक-वाङ्-मय-वद् इहापि  
च्छन्दो-भाषादि-नियमोल्लङ्घनानि सन्ति भूयांसि ।

## प्रकाशन-स्तुतिः
इदम्-प्रथमतया ग्रन्थस्यास्य प्रकाशन-सोभाग्य-भाग् भवति  
सम्पूर्णानन्द-संस्कृत-विश्वविद्यालयः ।  
प्रकाश्यमानाद् अस्मात् संस्करणात् प्राग्  
वामनदत्तकृते रस्याः केचिद् एव श्लोकाः समैक्षिषत  
काश्मीराद्वय-शैव-शास्त्रेषूद्धृता लब्धवर्णैः ।  
विशेषतस् तु ते समुद्धृताः सन्ति  
भगवद्-उत्पल-विभावितायां स्पन्द-प्रदीपिकायाम् ।  
यद्य् अपि तत्र तत्र समुद्धृतैस् तैः श्लोकैर्  
वामन-दत्तीय-सिद्धान्त-वैशिष्ट्यं साकल्येन विज्ञातुं न प्राभवन्  
सुधियो जिज्ञासु-जनाश् च,  
तथापि संवित्-प्रकाश-ग्रन्थस्य गुरुत्वं  
तेषाम् अविदितं नातिष्ठत् । 

एवं तावद् असाधारणं महिमानम् आबिभ्रतो ऽस्य सम्पादनं  
चिरात् प्रतीक्षितम् आसीद् एव ।

## आकरौ
तस्यास्य हस्तलेख-प्रेप्सया  
विविध-ग्रन्थालय-सूची-पत्त्र-विलोकन-प्रसङ्गे  
काशी-हिन्दू-विश्व-विद्यालयीय-पुस्तकालय-स्थ-ग्रन्थ-सूच्यां  
संवित्-प्रकाशस्य मातृकायाः ( सी:४००३ संख्याकायाः ) दर्शनेन  
नितरां प्रासीदत् स्वान्त-निशान्तम् आस्माकम् ।  
इह संस्करणे तस्याः संज्ञा 'B' इति विद्यते । 

ततः परं ग्नोली-महोदय-द्वारा  
यस्या अन्यस्या मातृकायाः प्रतिकृतिर् आसादिता,  
सा काश्मीरिके श्री-नगर-स्थे पुस्तकालये विराजते  
१९७१ संख्याका ।  
तस्याः संकेत इह 'A' इति संज्ञया विहितोऽस्ति ।

## सहाय्यम्
ग्रन्थस्यास्यानुसन्धाने प्रतिलिपीकरणे सम्पादने च साहायकं समर्पयन्तं  
नेपालीय-तन्त्र-ग्रन्थ-सम्पादन-योजनायां मत्-सहायकं  
मद्-अन्तेवासिनं डॉ० मार्क-डिच्कोव्स्कि-महोदयम्  
आशी-राशिभिः सभाजयामि ।  


संवित्-प्रकाशस्यास्य प्रकाशनेन  
विद्वज्-जनाः प्रीणयेयुर्  
जिज्ञासु-जनाश् च नूनम् उपकृता भवेयुर् इति  
ध्रुवं प्रत्येति॥

सुखरात्रौ २०५० वि०  
वाराणस्याम्  
भागीरथप्रसादत्रिपाठी 'वागोशः शास्त्री'

## विषयसूची
विषयाः

- १. प्रथमं प्रकरणम् १ – १४
- २. द्वितीयं प्रकरणम् १५ – २१
- ३. तृतीयं प्रकरणम् २२- २८
- ४. चतुर्थं प्रकरणम् २९-३९
- ५. पञ्चमं प्रकरणम् ४०-४९
- ६. षष्ठं प्रकरणम् ५०-५२
- ७. सप्तमं प्रकरणम् ५३
