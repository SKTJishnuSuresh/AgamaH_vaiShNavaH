+++
title = "१९ प्रतिष्ठा"

+++

**एकोनविंश-विलासः  
प्रातिष्ठिकः  
श्रीश्रीकृष्णाय नमः**
> **श्रीचैतन्यं प्रविष्टोऽस्मि शरणं सुष्ठु येन हि । **
> **आविष्टो याति दुष्टोऽपि प्रतिष्ठां सदभिष्टुताम् ॥१॥**

जीयाच् चैतन्य-देवोऽसौ यत् पादाब्ज-रसं स्पृशन् । \
नित्यं चित्रं फलत्य् एव मनोरथ-महाद्रुमः ॥

श्री-मूर्ति-प्रतिष्ठा-विधिंलिखन् तत्-सुसिद्धये पर-गुरु-रूपं भगवन्तं शरणं याति—श्री-चैतन्यम् इति । हि यस्माद् येन श्री-चैतन्येन आविष्टः हृद्याक्रान्तः सन् दुष्टोऽपि जनः सद्भिर् अभिष्टुतां प्रतिष्ठां याति । अतोऽत्ययोग्योऽपि हृदि तत्-प्रेरणया लिखन्न् अहं सम्यग् एतल् लिखितुम् अर्हामीति भावः ॥१॥

**अथ श्रीमूर्तिप्रतिष्ठा**
> **प्रतिष्ठयैव भगवदाविर्भावो विशेषतः । **
> **प्रतिमासु ततस्तासां प्रतिष्ठां विधिनाचरेत् ॥२॥ **

यद्यपि श्री-मूर्त्याविर्भावेणैव सर्व-लोकेषु साक्षाद् आकारादि-स्फूर्त्या भगवद्-आविर्भावो वृत्त एव, तथापि विधिना प्रतिष्ठयैव प्रतिमासु विशेषतो भगवत आविर्भावः स्यात्, ततस् तस्माद् धेतोस् तासां प्रतिमानां शास्त्रोक्त-प्रकारेण प्रतिष्ठाम् आचरेद् इत्यर्थः ॥२॥

तथा चोक्तमेकादशस्कन्धे श्रीभगवता (२७.१३)—

**प्रतिष्ठा जीवमन्दिरम् ॥३॥**
> **इति ।**

एतद् एव श्री-भगवद्-उक्तया प्रमाणयति—प्रतिष्ठेति । प्रतिष्ठा या, यद्वा, प्रतिष्ठा भवति चेत् तर्हि जीवयति जगच् चेतयतीति जीवः परमात्माहं तस्य मन्दिरम् अधिष्ठानं भवति । एवं प्रतिष्ठाया नित्यत्वम् अभिप्रेतम् ॥३॥

**अथ प्रतिष्ठालक्षणम्**

श्रीहयशीर्षपञ्चरात्रे—
> **परमात्मा हरिर्देवस्तच्छक्तिः श्रीरिहोदिता । **
> **श्रीर्देवी प्रकृतिः प्रोक्ता केशवः पुरुषः स्मृतः ॥४॥**
> **न विष्णुना विना देवी न हरिः पद्मजां विना । **
> **अर्चामूर्तिः स्मृतः कृष्णः पिण्डिका कमलालया ।**
> **तयोर्यो विधिना योगः सा प्रतिष्ठा प्रकीर्तिता ॥५॥**

पिण्डिकोपरि श्रीमूर्तेः प्रकर्षेण स्थितेः प्रतिष्ठेति निरुक्तया तल्-लक्षणम् आह—परमात्मेति सार्ध-द्वयेन । अर्थ-विशेषस् तु श्री-वैष्णवानां हृदय-गम्य एवेति किं तद् विस्तारण-श्रमेण ? केवलम् अत्रोपयुक्तम् एव लेख्यम् ॥४-५॥

**अथ श्रीमूर्तिप्रतिष्ठामाहात्म्यम्**

मात्स्ये ऋषय ऊचुः—
> **क्रियायोगः कथं सिध्येद्गृहस्थादिषु पर्वदा । **
> **ज्ञानयोगसहस्राद्धि कर्मयोगो विशिष्यते ॥६॥**
> ** **

श्रीसूत उवाच—
> **क्रियायोगं प्रवक्ष्यामि देवतार्चानुकीर्तनम् । **
> **भुक्तिमुक्तिप्रदं यस्मान्नान्यलोकेषु विद्यते ॥७॥**
> ** **

देवतानां, यद्वा, देवतायाः परम-पूज्यस्य भगवतोऽर्चा पूजा प्रतिमा वा अनुकीर्तनं च, द्वन्द्वैक्यम्, तद्-रूपं क्रिया-योगं प्रवक्ष्यामि । तत्र हेतुः—यस्माद् देवतार्चानुकीर्तनाद् अन्यत् किञ्चिद् भुक्ति-मुक्ति-प्रदं नास्ति ॥७॥
> **प्रतिष्ठायाः सुराणाञ्च देवतार्चानुकीर्तनात् । **
> **देवयज्ञोत्सवाच्चापि बन्धनेन विमुच्यते ॥८॥**
> ** **

सुराणाम् इति बहुत्वं श्री-शिवाद्य्-अपेक्षया, भगवतः परम-गौरवापेक्षया वा । प्रतिष्ठेत्यादि प्रथमान्त-पाठे सैव देवतार्चानुकीर्तनं, सैव देव-यज्ञोत्सवश् च, येन देवतार्चानुकीर्तनेन देव-यज्ञोत्सवेन च कर्म-बन्धाज् जनो मुक्तो भवति ॥८॥

विष्णुधर्मे—
> **स्थापितां प्रतिमां विष्णोः सम्यक् सम्पूज्य मानवः ।**
> **यं यं प्रार्थयते कामं तं तं प्राप्नोत्यनुत्तमम् ॥९॥**
> **यथोक्तविधिना देवं प्रतिष्ठाप्य जनार्दनम् । **
> **अक्षयं लोकमाप्नोति विष्णोरमिततेजसः ॥१०॥**
> ** **

स्कान्दे—
> **यावद्दिनानि लोकेऽस्मिन् स्थापयेत् प्रतिमां हरेः । **
> **तावद्युगसहस्राणि विष्णुलोके महीयते ॥११॥**
> **अक्षयो भवते तावद्यावदाहूतसम्प्लवम् । **
> **येनार्चा स्थापिता विष्णोः सप्तलोकस्य नायक ॥१२॥**
> **प्रतिष्ठा शङ्करादीनां देवानां ब्रह्मनन्दन । **
> **कृता तेन न सन्देहः सत्योक्त तव नारद ॥१३॥**
> ** **

वैष्णवानां विष्णु-परिवाराणां शङ्करादीनां, हे सप्त-लोकस्य नायक, नारद ! नारदेति वा पाठः, ततश् च सप्त-लोकस्य विशेषतः शङ्करादीनां च प्रतिष्ठा तेन कृतेत्य् अन्वयः ॥१२-१३॥
> **पितृणामर्यमादीनां वासवादिदिवौकसाम् । **
> **कृता तेन महाप्रीतिः स्थापयित्वा जनार्दनम् ॥१४॥**
> **यः स्थापयति देवर्षे देवं मधुनिसूदनम् । **
> **तस्य सम्भाषणादेव पापं याति दशाब्दिकम् ॥१५॥**
> ** **
> **ये निरीक्षन्ति नन्दन्ति प्रतिष्ठां केशवस्य हि । **
> **ते वसन्ति हरेर्लोके युगानामेकविंशतिम् ॥१६॥**
> ** **
> **प्रयागे यत् फलं प्रोक्तं माघमासे तु स्नानतः । **
> **गयायां पिण्डदानेन पितृपक्षे च नारद ॥१७॥**
> ** **
> **कार्त्तिके पुष्करे प्रोक्तं कुरुक्षेत्रे रविगृहे । **
> **द्वारकायां च वैशाखे प्रभासे च शशिग्रहे ॥१८॥**
> ** **
> **सिद्धेश्वरे शिवरात्रौ क्षेत्र चैव तु हाटके । **
> **शुक्लतीर्थे तु रेवायां गङ्गासागरसङ्गमे ॥१९॥**
> **अश्वमेधादिभिर्यज्ञैर्व्रतैर्द्वादशि-सञ्ज्ञकैः । कपिलाकोटिभिर्दत्तैर्हेमभारशतैरपि ॥२०॥**
> ** **
> **चान्द्रायणैश्च पाराकैः कृतैर्यत्फलमाप्नुयात् । **
> **प्रतिष्ठाप्य हरेरर्चां पुण्यमाप्नोति नारद ॥२१॥**
> ** **
> **तस्मात् कलियुगे घोरे विशेषेण नरोत्तमैः । **
> **स्थापनीया हरेरर्चां पितृणां मुक्तिमिच्छता ॥२२॥**
> **अन्यकृते च प्रासादे प्रतिमां स्थापयेत्तु यः । **
> **कुलायुतशतैर्युक्तो वसते विष्णुवेश्मनि ॥२३॥**
> ** **
> **स धन्यः स कुलीनश्च पितृणां भवते सुतः । **
> **कारयित्वा हरेर्धिष्ण्यं यः स्थापयति केशवम् ॥२४॥**
> **हरस्य विष्णोर्भानोर्वा प्रासादे चापि नारद । **
> **स्थापयित्वा हरेरर्चां मुख्यं पुण्यमवाप्नुयात् ॥२५॥**

मुख्यम् इति—प्रासादं स्वयं निर्माय तत्र हरेर् अर्चा-स्थापनेन यत् पुण्यं तद् इत्यर्थः ॥२५॥

श्रीहयशीर्षपञ्चरात्रे प्रतिष्ठाविध्यन्ते—
> **यो विष्णुं स्थापयेद्देवं सर्वदेवनमस्कृतम् । **
> **स्थापितं तेन सर्वं स्याज्जगत् स्थावरजङ्गमम् ॥२६॥**
> **अतीतान् दशपूर्वंश्च तथैवानागतान् दश । **
> **आत्मानं सपरीवारं विष्णुलोकं नयेन्नरः ॥२७॥**
> **कोटिजन्मगतं पापं स्वल्पकं यदि वा गुरु ।**
> **तत् सर्वं भस्मसात् कुर्यात् संस्थाप्य मधुघातिनम् ॥२८॥**
> ** **

तथैव भविष्ये—
> **एवं यः कुरुते राजन् प्रनिष्ठां देवचक्रिणः । **
> **सर्वपापविनिर्मुक्तः सर्व भूषणभूषितः ॥२९॥**
> ** **
> **विमानेन विचित्रेण त्रिसप्तकुलजैः सह । **
> **पूजां सम्प्राप्य महतीमिन्द्रलोकादिषु क्रमात् ।**
> **सबान्धवं सुखं प्राप्य विष्णुलोके महीयते ॥३०॥**
> ** **

नारसिंहे—
> **प्रतिष्ठां नरसिंहस्य यः करोति यथाविधि । **
> **निष्कामो नरशार्दूल देहबन्धात् प्रमुच्यते ॥३१॥**
> ** **
> **सकामो नरसिंहस्य परं प्राप्य च मोदते । **
> **मन्वन्तराण्यनेकानि लब्धसौख्यो विमुच्यते ॥३२॥**
> ** **
> **नरसिंहं प्रतिष्ठाप्य यः पूनामाचरेन्नरः । **
> **तस्य कामाः प्रसिध्यन्ति पुत्रपौत्रादयो भुवि । ३३॥**
> ** **
> **विधिवत् स्थापयेद्यस्तु कारयित्वा जनार्दनम् । **
> **न जातु निर्गमस्तस्य विष्णुलोकात् कथञ्चन ॥३४॥**

गौतमीये—
> **गोष्ठे वा शैलशृङ्गे वा पुण्यारण्ये नदीनटे । **
> **प्रासादे स्थापयेत् कृष्णं तीर्थकोटिफलं लभेत् ॥३५॥**
> **कोटिकोमिहाज्ञानात् कोटितीर्थपरिज्भ्रामात् । **
> **तत् फलं लभते भक्त्या सम्प्रतिष्ठाप्य केशवम् ॥३६॥**
> ** **
> **सदा मन्त्रकोटिजपाद्यत् फलं पुरुषो लभेत् ।**
> **तत् फलं समवाप्नोति संस्थाप्य पुरुषोत्तमम् ॥३७॥**
> ** **
> **कोटियज्ञेन यत् पुण्यं पुण्यारण्यनिषेवणात् । **
> **तत् फलं लभते मर्त्यस्तद्वत् संस्थाप्य केशवम् ॥३८॥**
> **यावज्जन्म हरेर्नामग्रहणे यत् फलं लभेत् । **
> **तत् फलं समवाप्नोति संस्थाप्य पुरुषोत्तमम् ॥३९॥  
अथ प्रतिष्ठाकालः**

मात्स्ये—
> **चैत्रे वा फाल्गुने वापि ज्यैष्ठे वा माधवे तथा । **
> **माघे वा सर्वदेवानां प्रतिष्ठा शुभदा भवेत् ॥४०॥**
> **प्राप्य पक्षं शुभं शुक्लमतीते चोत्तरायणे । **
> **पञ्चमी च द्वितीया च तृतीया सप्तमी तथा ॥४१॥**
> ** **

अतीते चोत्तरायण इति मकर-सङ्क्रान्तौ व्यतीतायाम् इत्यर्थः । दक्षिणायने प्रतिष्ठा-निषेधात् ॥४१॥
> **दशमी पौर्णमासी च तथा श्रेष्ठा त्रयोदशी । **
> **आसु प्रतिष्ठा विधिवत् कृत्वा बहुफला भवेत् ॥४२॥**
> **आषाढे द्वे तथा मूलमुत्तरात्रयमेव च । **
> **ज्येष्ठाश्रवणरोहिण्यः पूर्वभाद्रपदा तथा ॥४३॥**
> ** **
> **हस्ताश्विनी रेवती च पुष्या मृगशिरस्तथा । **
> **अनुराधा तथा स्वाती प्रतिष्ठादिषु शस्यते ॥४४॥**
> **बुधो बृहस्पतिः शुक्रस्त्रय एते शुभाबहाः । **
> **एभिइनिरीक्षितं लग्नं नक्षत्रञ्च प्रशस्यते ॥४५॥**
> ** **
> **ग्रहताराबलं लब्ध्वा ग्रहपूजां विधाय च । **
> **निमित्तं शकुनं लब्ध्वा वर्जयित्वाद्भुतादिकम् ॥४६॥**

अद्भुतं भूकम्पादि, आदि-शब्देन ग्रहणादि ॥४६॥
> **शुभे योगे शुभे स्थाने क्रूरग्रहविवर्जिते । **
> **लग्ने ऋक्षे च कुर्वीत प्रतिष्ठादिकमुक्तवत् ॥४७॥**
> ** **
> **अयने विषुवे तद्वत् षडशीतिमुखे तथा । **
> **एतेषु स्थापनं कार्यं विधिदृष्टेन कर्मणा ॥४८॥**
> ** **
> **प्राजापत्ये तु शयनं श्वेते तूत्थापनं तथा । **
> **मुहूर्ते स्थापनं कुर्यात्तथा ब्राह्मे विचक्षणः ॥४९॥**

हयशीर्षपञ्चरात्रे—
> **उत्तराशाश्रिते भानौ शुक्लपक्षे सुरेश्वर । **
> **कृष्णपक्षान्तिम-त्र्यंशादृते सुरगणार्चित ॥५०॥**
> ** **

भानौ उत्तराशां दिशम् आश्रिते, उत्तरायणे सतीत्यर्थः । कृष्णपक्षेऽपि शुभ-योग-बाहुल्ये कारयेत्, किन्तु तत्र त्रयोदशी-चतुर्दश्य्-अमावस्या वर्ज्जयेद् इत्याह—कृष्णेति ॥५०॥
> **शुक्लस्याद्यं परित्यज्य प्रतिष्ठां कारयेद्बुधः । **
> **माघे मासि फाल्गुने वा चैत्र-वैशाखयोरपि ॥५१॥**
> **ज्यैष्ठे मास्यथवाषाढे सुयोगकरणान्विते । **
> **प्रतिपच्च द्वितीया च तृतीया पञ्चमी तथा ॥५२॥**
> ** **
> **सप्तमी दशमी चैव द्वादशी च त्रयोदशी । **
> **अष्टमी पौर्णमासी च प्रतिष्ठायां सुशोभनाः ॥५३॥**
> ** **
> **गुरुः सोमो बुधः शक्रः प्रतिष्ठायां शुभावहाः । **
> **मेषो वृषोऽथ मिथुनः कर्कटो वृश्चिकस्तथा ॥५४॥**
> ** **
> **सिंहः कन्या च सततं विज्ञेयाः शान्तिकारकाः । **
> **उत्तरासु तथा मूले रौद्रे पुष्येऽथ शस्यते ॥५५॥**
> ** **
> **वैष्णवे चानराधे च रेवत्यां रोहिणीषु च । **
> **अश्विन्यामथ चित्रायां भरण्यां च पुनर्वसौ ॥५६॥**
> ** **
> **प्रतिष्ठां कारयेद्विद्वान् नक्षत्रे मृगशीर्षके । **
> **अयने विषुवे चैव षडशीतिमुखे तथा ॥५७॥**
> **मित्रं परममित्रञ्च सम्पत्क्षेमञ्च साधकम् । **
> **तारापञ्चकमेतच्च प्रतिष्ठायां प्रशस्यते ॥५८॥**
> ** **
> **गरं विष्टिञ्च किन्तुघ्नं शाकुनञ्च चतुष्पदम् । **
> **वर्जयेत् सुप्रयत्नेन प्रतिष्ठायां सुरेश्वर ॥५९॥**
> ** **
> **विष्कुम्भमतिगण्डञ्च शूलं परिघमेव च । **
> **गण्ड व्याघातकं चैव वैधृतिं वज्रमेव च ॥६०॥**
> ** **
> **व्यतीपातं हर्षणञ्च योगानेतान् विवर्जयेत् । **
> **न शस्तं ग्रहणे नित्यं तथा वै दक्षिणायणे ॥६१॥**
> **लग्ने तु सुस्थिरे कार्यं स्थिरांशे सुरसत्तम । **
> **कर्तुश्चोपचयोपेते मुहूर्ते शोभने द्विज ॥६२॥**
> ** **
> **मैत्रे वैराज-सावित्रे श्वेते वा वासवे शिवे । **
> **अभिजिद्रोहिणीनाञ्च मुहूर्ते पद्मसम्भवे ॥६३॥**
> **गान्धर्वे वा स्थापयीत हरिं सुरगणार्चितम् ।**
> **आदित्यस्य बलं लब्ध्वा लग्नं शुभनिरीक्षितम् ॥६४॥**
> ** **
> **चन्द्रताराबलं प्राप्य स्थापयेत् पुरुषोत्तमम् । **
> **सुग्रहे च सुनक्षत्रे कुर्यत्तत्राधिवासनम् ॥६५॥**
> ** **

भविष्ये—
> **हरौ सुप्ते न कर्तव्यं देवार्चास्थापनं बुधः । **
> **कर्तव्यं तु विबुद्धे तु हंसे चाप्युत्तरं गते ॥६६॥**
> ** सर्वकामसमृद्ध्यर्थं स्थापयेदुत्तरायणे । **
> **वर्जयेत् सर्वयत्नेन मन्त्रविद्दक्षिणायनम् ॥६७॥**
> ** **

देवीपुराणे—
> **सिंहसंस्थं गुरुं शुक्रं सर्वारम्भेषु वर्जयेत् । **
> **प्रारब्धं न च सिध्येत महाभयकरं भवेत् ॥६८॥**
> ** **
> **पुत्रभ्रातृकलत्राणि हन्याच्छीघ्रं न संशयः । **
> **कारको व्रजते नाशं सन्तानं क्षीयतेऽचिरात् ॥६९॥**
> ** **
> **देवारामतडागेषु प्रपोद्यान-ग्रहेषु च । **
> **सिंहस्थं मकरस्थं च गुरुं यत्नेन वर्जयेत् ॥७०॥  
अथ प्रतिष्ठास्थानम्**

तत्रैव—
> **सिद्धक्षेत्रं सरः पुण्यवनं रम्यं नदीतटम् । **
> **प्रासादो निर्मितः शक्त्या मनोरमगृहादि च ॥७१॥**
> ** **

हयशीर्षपञ्चरात्रे—
> **अथ विङ्नियमोपेतं देवतास्थापनं शुभम् ।**
> **पुरो दिशि यथा देवाः स्थाप्याः शृणु तथा मम ॥७२॥**
> ** **
> **नगरग्राममध्ये तु ब्रह्मणः स्थानमुत्तमम् । **
> **आखण्डलस्य सूर्यस्य पूर्वेणायतनं शुभम् ॥७३॥**
> ** **
> **स्वदिग्गतं कृशानोस्तु मातृणाञ्चैव दक्षिणे । **
> **भूतानामालयस्तस्मिन् धर्मराजाल्यः शुभः ॥७४॥**
> **चण्डिकायाः पितृणाञ्च दैत्यानां नैरृते भवेत् । **
> **प्रचेतसः समुद्रस्य सिन्धूनां पश्चिमे भवेत् ॥७५॥**
> **फणिनां चव वायव्यां वायोः स्थानन्तु तच्छुभम् । **
> **यक्षाधिपस्य स्कन्दस्य उदीच्यां स्थानमुच्यते ॥७६॥**
> ** **
> **विष्णोः स्थानं तु सर्वत्र कालभेदेन भिद्यते ।**
> **नगराभिमुखाः सर्वे स्थापिताः शुभदा नृणाम् ॥७७॥**
> ** **
> **अज्ञानाद्वा प्रमादाद्वा कृता यदि पराङ्मुखाः । **
> **तदा शास्त्रादिभिर्विद्वानुपायमिममाचरेत् ॥७८॥**
> **तद्वर्णभूषणोपेतं तद्रूपायुधलक्षणम् । **
> **पुरस्याभिमुखं भित्तौ त देवं तत्र संलिखेत् ॥७९॥**
> ** **

किञ्च—
> **दिग्विशेषेण मे स्थानं शृणु मे सुरसत्तम । **
> **ग्राममध्येऽथवारण्ये नदीनां सङ्गमे तथा ॥८०॥**
> ** **
> **नगरस्य समन्ताच्च सर्वत्राहं प्रतिष्ठितः । **
> **भुक्तिमुक्तिप्रदं पुंसां विशेषं शृणु चापरम् ॥८१॥**
> **ऐन्द्र्यां प्रशस्तं विज्ञेयमाग्नेयां परिवर्जितम् । **
> **याम्यां प्रशान्तये शस्तं नैरृत्यां भयदं भवेत ॥८२॥**

काल-भेदेन भिद्यत इति यद्-उक्तं, तद् एव दर्शयति—ऐन्द्र्याम् इत्यादिना सार्ध-द्वयेन ॥८२॥
> **द्रव्यादीनां प्रसिद्ध्यर्थं वारुण्यां राज्यसिद्धये । **
> **वायव्यां वर्जयेद्यत्नात् कौवेर्यां पुष्टिवर्धनम् ।**
> **ऐशान्यां यजनं श्रेष्ठं सर्वसम्पत्करं नृणाम् ॥८३॥  
अथ प्रतिष्ठाधिकारी**

देवीपुराणे—

**वर्णाश्रमविभागेन देवाः स्थाप्या हि नान्यथा ॥८४॥ **

वर्णाश्रम-विभागेनैव देवाः स्थाप्याः, केनचिद् वर्णेन केनचिद् आश्रमादिना च कश्चिद् देवः स्थाप्यः, न च सर्वैर् एव सर्व इत्यर्थः । श्री-विष्णुस् तु सर्वैर् एव स्थाप्य इत्याह—चातुर्वर्णैर् इति ॥८४॥

किञ्च—

**चातुर्वर्णैस्तथा विष्णुः प्रतिष्ठाप्यः सुखार्थिभिः ॥८५॥  
अथ स्थापकादि-लक्षणं मूर्तिपानाञ्च लक्षणम्**

तत्रैव—
> **पञ्चरात्रार्थकुशलो मन्त्रतन्त्रावधारकः । **
> **स्थापने सर्वदा शस्तो ब्रह्मचारी च शान्तियुक् ॥८६॥**

तन्त्रम् अनुष्ठान-प्रकारः ॥८६॥
> **अन्यथा कलहोद्वेगं कुर्यान्नित्यं महाभयम् । **
> **यजमाने नृपे राष्ट्रे स्थापके च निरागमे ॥८७॥**
> ** **

स्थापके प्रतिष्ठाचार्ये, निरागमे शास्त्रानभिज्ञे सति, एतच् च अन्यथेत्यस्य विवरणम् । यद्वा, यजमानादिषु तादृशे स्थापके च कलहादि-महाभयं कुर्याद् इत्यर्थः ॥८७॥

किञ्च मात्स्ये—
> **अतःपरं प्रवक्ष्यामि मूर्तिपानां तु लक्षणम् । **
> **स्थापकस्य समासेन लक्षणं शृणुत द्विजाः ॥८८॥**
> ** **
> **सर्वावयवसम्पूर्णो वेदमन्त्रविशारदः। **
> **पुराणवेत्ता तत्त्वज्ञो दम्भलोभविवर्जितः ॥८९॥**
> ** **
> **कृष्णसारवरे देशे य उत्पन्नः शुभाकृतिः । **
> **शौचाचारपरो नित्यं पाषण्डकुलनिष्पृहः ॥९०॥**
> ** **

कृष्ण-सारो हरिणस् तेन वरे श्रेष्ठे; चारेति पाठे कृष्णः कृष्ण-सारस् तस्य चारश् चरणं तेन वरे ॥९०॥
> **समः शत्रौ च मित्रे च ब्रह्मोपेन्द्रहरप्रियः । **
> **ऊहापोहार्थतत्त्वज्ञो वास्तुशास्त्रस्य पारगः ।**
> **आचार्यस्तु भवेन्नित्यं सर्वदोषविवर्जितः ॥९१॥**
> ** **
> **मूर्तिपास्तद्विधाश्चैव कुलीना ऋजवस्तथा । **
> **द्वात्रिंशत् षोडशाथापि अष्टौ वा श्रुतिपारगाः ।**
> **ज्येष्ठ-मध्य-कनिष्ठास्तु मूर्तिपाः परिकीर्तिताः ॥९२॥**
> ** **

श्रीहयशीर्षपञ्चरात्रे च—
> **कर्तुमिच्छति यः पुण्यं मन मूर्तिप्रतिष्ठया । **
> **अन्वेषणीयस्त्वाचार्यस्तेन लक्षणसंयुतः ॥९३॥**
> **संशुद्धब्रह्मयोनिस्तु प्रलयोत्पत्तिसंस्थितिम् । **
> **यो वेत्ति कुलजो धीमानाचार्यत्वं हि सोऽर्हति ॥९४॥**
> ** **

कुलजः, पितृ-मातृ-कुल-द्वयस्य प्रलयं मरणम्, उत्पत्तिं जन्म, संस्थितिं च जीवनं यो वेत्ति; अन्यथा कुलाचाराज्ञानादि-दोष-प्रसक्तेः ॥९४॥
> **सम्मतः सर्ववर्णानां पञ्चरात्रविशारदः ।**
> **क्रोधलोभविनिर्मुक्तो मात्सर्यदोष-वर्जितः ॥९५॥**
> ** **
> **क्षयापस्माररहितः कुष्ठरोग-विवर्जितः । **
> **अन्यूनानतिरिक्ताङ्गो युवा लक्षणलक्षितः ॥९६॥**
> ** **
> **अनन्यदेवताभक्तः शूद्रान्नपरिवर्जितः । **
> **ब्राह्मणानामलाभे तु क्षत्रियो वैश्यशूद्रयोः ॥९७॥**
> ** **
> **क्षत्रियाणामलाभे तु वैश्यः शूद्रस्य कल्पितः । **
> **कदाचिदपि शूद्रस्तु नैवाचार्यत्वमर्हति ॥९८॥**
> ** **

क-काराष्टकं च कुष्ठी, कुनखी, कुण्डः, काक-स्वरः, क्लीबः, कातरः, क्रोधन, कुत्सित इति स्वयम् एवाभिव्यञ्जयितव्यम् ॥९८॥
> **गृहस्थं ब्रह्मचर्यस्थं ककाराष्टकवर्जितम् । **
> **गुरुं कुर्वीत सततमुपवासव्रते रतम् ।**
> **ऋजुस्वभावं मधुरस्मितपूर्वाभिभाषिणम् ॥९९॥**

किञ्च—
> **सर्वत्र व्यतिरिक्तन्तु आत्मानं वेत्ति यो द्विजः । **
> **सर्वलक्षणहीनोऽपि स गुरुर्नात्र संशयः ॥१००॥**

अधुना स्थापकस्य लक्षण-विशेषम् आह—सर्वत्रेति चतुर्भिः । व्यतिरिक्तं देहादि-भिन्न, सर्वैर् उक्तैर् लक्षणैर् हीनोऽपि ॥१००॥
> **अपि पापसमाचारः सर्वलक्षणवर्जितः । **
> **देशिकः स तु विज्ञेयः ससारार्णवतारकः ॥१०१॥**
> ** **
> **पञ्चरात्रप्रबुद्धस्तु सिद्धान्तार्थस्य तत्त्ववित् । **
> **सर्वलक्षणहीनोऽपि आचार्यः स विशिष्यते ॥१०२॥**

पञ्चरात्रे शास्त्रे प्रबुद्धः अभिज्ञः ॥१०२॥
> **यस्य विष्णौ परा भक्तिर्यथा विष्णौ तथा गुरौ । **
> **स एव स्थापको ज्ञेयः सत्यमेतद्वदामि ते ॥१०३॥**

किञ्च—
> **येन तन्त्रेण प्रारब्धा प्रतिष्ठा गुरुणा भवेत् । **
> **तत्तन्त्रपारगाः शस्ताः मूर्तिपाश्छिन्नसंशया ॥१०४॥**
> **षडङ्गविदुषः सर्वे मन्त्रब्राह्मणपारगाः । **
> **एवंविधैर्वैष्णवैस्तु प्रतिष्ठामारभेद्गुरुः ॥१०५॥**

मूर्तिपानां लक्षणम् आह—येनेति द्वाभ्याम् । षडङ्गेषु विदुषः विद्वांसः, ब्राह्मणं वेद-भाग-विशेषः ॥१०४-१०५॥

**अथ स्थापकत्वे वर्जनीयाः**

तत्रैव—
> **शैवः सौरो नैष्ठिकश्च नग्नः सङ्करजोऽशुचिः । **
> **वृद्धः कुत्सितमूर्तिर्यो महापातकचिह्नितः ॥१०६॥**

उक्त-लक्षणाचार्यालाभे तद्-अन्य-वरणेऽपि शैवादयोऽवश्यं वा इत्याह—शैव इत्यादिना देशिक इत्यन्तेन ॥१०६॥
> **कुष्ठी च कुनखी श्वित्री निष्ठीवी घर्घरस्वरः ।**
> **अर्वुदी गण्डवी व्यङ्गी गर्वितो वधिरस्तथा ॥१०७॥**
> ** **

श्वित्रं श्वेत-कुष्ठं तद्वान्, निष्ठीवी निष्ठीवनशीलः, अर्बुदं मांस-ग्रन्थि-रूपो रोग-विशेषस् तद्वान्, गाण्डवश् च गल-रोग-विशेषः, तद्वान् ॥१०७॥
> **तन्त्रविद्वेषिकश्चैव परद्रोहरतस्तथा । **
> **कुण्डः काकस्वरः क्लीवः कातरः क्रोधनस्तथा ॥१०८॥**

अमृते भर्तरि जारजः कुण्डः ॥१०८॥
> **पुनर्भूश्च स्वयम्भूश्च गोलको नास्तिकस्तथा । **
> **जडोऽतिगौरः खल्वीटो हीनाङ्गः स्थूल एव च ॥१०९॥**
> ** **

पुनर्भूः द्विरूढा स्त्रीः, अत्र तत्-सुतो ज्ञेयः; स्वयम्भूः कानीनः, मृते भर्तरि जारजो गोलकः, खल्वीटः केश-रहित-मस्तक-मध्यः ॥१०९॥
> **अतिकृष्णोऽधृणः पापी कृशो ह्रस्वोऽलसस्तथा ।**
> **व्यापन्नोऽसंस्कृतश्चैव उद्विग्नो दीन एव च ॥११०॥**
> ** **

व्यापन्न आपद्-ग्रस्तः ॥११०॥
> **व्रतोपवासहीनश्च वृषलीपतिरेव च । **
> **पण्यरङ्गोपजैवी च पण्यस्त्री-पारदारिकः ॥१११॥**
> ** **
> **आचार्यपुत्रकादीनां विद्वेष्टा परसेवकः । **
> **भोजकः सुवकश्चैव व्यसनी पिशुनी गदी ॥११२॥**
> ** **

भोजकः देवान्नभोजी, सेवकः अन्न-मात्रार्थ-देव-सेवा-परः, गदी सदा रोग-युक्तः ॥११२॥
> **अतिर्रोगी भिषक् चैव साहसी समयच्युतः । **
> **द्विजातिगुरुदेवानां निन्दकः पापकस्तथा ॥११३॥**

तत्राप्यतिरोगी ॥११३॥
> **पिङ्गाक्षो धूम्रवर्णाक्षो विडालाक्षस्तथैव च । **
> **मत्सरी गण्डमाली च वकवृत्तिरतस्तथा ॥११४॥**
> **उपायदेशहीनश्च कक्खटः कुत्सितव्रतः । **
> **निर्दयश्चैव निःसत्त्वो नैपुण्यपरिवर्जितः ।**
> **प्रतिष्ठातन्त्रकिञ्चिज्ज्ञोऽवेदवेदाङ्गपारगः ॥११५॥**
> ** **

उपायो निज-वृत्तिः स्व-देशश् च ताभ्यां हीनः, प्रतिष्ठा-तन्त्रस्य किञ्चिद् एव, न च सामग्रयं जानातीति तथा, न वेद-वेदाङ्गानां पारगस् तेषाम् अपि किञ्चिद् एव जानातीत्यर्थः ॥११५॥
> **वर्जयीत प्रयत्नेन सर्वज्ञमपि नास्तिकम् ॥११६॥**

नास्तिकं पाषण्डिनम् ॥११६॥
> **परवाक्यप्रमाणज्ञो ब्राह्मणो वेदपारगः । **
> **रञ्जितः पशुशास्त्रेण नाचर्येत स देशिकः ॥११७॥**

परेषां वाक्यस्य प्रमाणानि प्रामाण्यापादकानि वचनादीनि जानातीति तथा । तादृशोऽपि वेद-पारगोऽपि अधीत-वेद-चुतुष्टयोऽपि पशु-शास्त्रेण पाषण्ड-शास्त्रेण रञ्जितो यः, स आचार्यो न क्रियेत; यद्वा, पर-वाक्यम् एव नात्म-वाक्यम् अज्ञतया प्रमाणं जानातीति तथा सः, यतः अवेद-पारगः वेदार्थानभिज्ञः अनधीत-वेदो वा; अतः पशु-शास्त्रेण रञ्जितः । अन्यत् समानम् ॥११७॥
> **यद्येतैर्वर्जितैर्विष्णोः स्थापन क्रियते क्वचित् । **
> **असाधकं भुक्तिमुक्त्योर्निष्फलं तन्न संशयः ॥११८॥  
अथ प्रतिष्ठाविध्यभिज्ञस्य प्रतिष्ठानाचरणे दोषः**

तत्रैव—
> **नाभिषेकं तु यः कुर्यात् प्रतिष्ठालोभमोहितः ।**
> **स वाति नरकं घोरं सह शिष्यैर्न संशयः ॥११९॥**
> ** **

प्रतिष्ठा स्वयं पौरोहित्यादि-विद्यथा इत्यादि-रूपा लोके ख्यातिस् तस्यां लोभः, यद्वा, प्रतिष्ठाकर्मणि अधिक-प्राप्तौ यो लोभस् तेन मोहितः सन् । अभिषेक-प्रधानां प्रतिष्ठां यो न कुर्यात् ॥११९॥
> **इदानीमचलायास्तु श्रीमूर्तेः प्राग्विलिख्यते । **
> **प्रतिष्ठाविधिराकृष्य शास्त्रतः साधुसम्मतः ॥१२०॥**

प्रतिष्ठा च श्री-मूर्तेश् चलाचलत्व-भेदेन द्विविधा । तत्रेदानीम् अचलायाः प्रतिष्ठा-विधि-विस्तारेण लिख्यते—प्राग् इति । अचलाप्रतिष्ठाया मुख्यत्वात् तस्या विधि-ज्ञानेन चलाया अपि प्रायः प्रतिष्ठा-विधि-विज्ञानाच् च । शास्त्रतः पुराणागमादिभ्य आकृष्य तत्-तद्-वचनानि क्रमेणैकत्र सङ्गृह्य साधूनां सम्मत इति साम्प्रदायिक-तत्-तत्-पद्धतिकार-शिष्ट-गण-सम्मत्यैव लिख्यत इत्यर्थः ॥१२०॥

**अथ स्थिरमूर्तिप्रतिष्ठारम्भः**
> **सुस्नातः शुक्लवस्त्रः सन् कृतकृत्यः शुभक्षणे । **
> **तिथ्यृक्षदैवते विघ्नेश्वरं मातृश्च पूजयेत् ॥१२१॥**

कृतानि नित्य-कर्माणि येन सः, तिथिम् ऋक्षं च नक्षत्रं च तयोर् देवते । पूजनं च प्रणवादि-नमोऽन्तैश् चतुर्थ्यन्तैर् नाम-मन्त्रैरक्षत-गन्ध-पूष्पादि-द्रव्यैश् च । प्रयोगः—ओं गौर्यै नमः इत्यादि ॥१२१॥

**अथ षोडश मातरः**
> **गौरी पद्मा शची मेधा सावित्री विजया जया । **
> **देवसेना स्वधा स्वाहा मातरो लोकमातरः ।**
> **धृतिः पुष्टिश्च तुष्टिश्च शान्तिः स्वकुलदेवता ॥१२२॥**
> ** इति ।  
अथाचाप्यादिवरणम्**
> **वृद्धिश्राद्धं ततः कृत्वा विधिवद्वृणुयाद्बुधः । **
> **आचार्यं मधुपर्कादिदानेनाथ समर्चयेत् ॥१२३॥**

वृद्धि-श्राद्धं नान्दी-श्राद्धं, तच्च प्रतिष्ठाङ्गम् । विधिवद् इति अमुकगोत्रः अमुक-नामाहम्,अमुक-गोत्रम् अमुक-नामानं त्वां भगवद्-भक्ति-कामो भगवन्-मूर्ति-प्रतिष्ठार्थम् आचार्यत्वेन वृणे, स च वृतोऽस्मीति प्रब्रूयाद् इति । एवम् आदि-विधि-युक्तं यत् स्यात् । आदि-शब्दात् यथा-शक्ति वस्त्रालङ्कारादि । अथ वरणानन्तरं मधु-पर्कादि-दानेनैव, किंवा पाद्यार्घ्याचमनीयादिभिः सम्यग् अर्चयेत् ॥१२३॥
> **एवं ब्रह्मचतुष्कञ्च तथा होतृचतुष्टयम् । **
> **द्वारजापि-चतुष्कञ्च पञ्चमं गर्भजापिनम् ॥१२४॥**
> ** **

एवं लिखित-प्रकारेण ब्रह्मादींश् च वृणुयात् । एतैर् आचार्यादिभिस् तु पुण्याहं स्वस्त्यादिकं च वाचयेत् ॥१२४॥
> **तथा मूर्तिधरं चैकं पुराणस्तुतिपाठकम् । **
> **सर्वान् सम्पूज्य पुण्याहं स्वस्त्याद्येतैस्तु वाचयेत् ॥१२५॥  
अथ मण्डपादिनिर्माणम्**
> **मितं षोडशभिर्हस्तैः किंवा द्वादशभिश्च तैः । **
> **दशभिर्वा प्रकुर्वीत मण्डपं समलङ्कृतम् ॥१२६॥**

किंवेत्यादि-विकल्पश् च शक्त्य्-अनुसारेण प्रासाद-प्रदेशानुसारेण वा । तच्च श्री-हयशीर्ष-पञ्चरात्र-वचनतो व्यक्तं भावि । यद्यपि—
> दशाष्ट-हस्तं हीनं तु मध्यं द्वादश-षोडशम् । 
> विंश-हस्तं चतुर्विंश-म् उत्तमस्योदितं द्विज ॥ 

इति हयशीर्ष-पञ्चरात्रोक्तं, तथा भविष्य-पुराणाद्य्-अनुसारेण शिष्टाचारतः साधु-पद्धतिकार-वर्ग-सम्मत्या लिखितम्—मितं षोडशभिः इत्यादि । एवम् अन्यत्राप्य् अग्रे बोद्धव्यम् । सम्यग् अलङ्कृतं पुष्पदामवितानपल्लवादिभिर् भूषितं, तद्-विशेषश्च भविष्य-पुराणादि-वचनतोऽग्रे व्यक्तो भावी ॥१२६॥
> **सप्तधान्याङ्कुरोपेतं नदीमृद्वालुकाचितम् । **
> **तोरणादियुतं दिव्यं शङ्खभेर्यादिनादितम् ॥१२७॥**
> ** **

तथा च भविष्ये—
> **प्रासादान्नातिदूरे तु कुर्यान्मण्डपमग्रतः । **
> **दशद्वादशहस्तं वा परिक्षिप्तं समन्ततः ॥१२८॥**
> ** **

स्वलिखितार्थं प्रमाणयन् भविष्य-पुराणादि-वचनानि सङ्गृह्णाति—प्रासादाद् इत्यादि । एवम् अग्रेऽपि सर्वत्र ज्ञेयम् । अग्रतः पूर्वादिशि आदौ वा समन्ततः सर्वतः परिक्षिप्तम् ॥१२८॥
> **चतुर्भिस्तोरणैर्युक्त पुष्पदामाभिशोभितम् । **
> **प्लक्षोडुम्बरमश्वत्थं वटः पूर्वादितः क्रमात् ॥१२९॥**
> ** **
> **हस्तं प्रवेशयेद्भूमौ दृश्य हस्तचतुष्टयम् । **
> **सूपलिप्तं सुसमृष्टं चतुर्द्वारेण संयुतम् ॥१३०॥**
> ** **

चतुस् तोरणान्य् एवाह—प्लक्षेति; प्लक्षादिकं तद्-भुमि-मध्ये हस्त-मात्रं प्रवेशयेत् । उपरि च हस्त-चतुष्टयं दृश्यं कुर्याद् इत्यर्थः । पुनः प्रस्तुतं मण्डपम् एव विशिनष्टि—सूपलिप्तम् इति सार्धेन । सूपलिप्त इत्यादि-सप्तम्य्-अन्त-पाठे च स्थण्डिलस्योपरि इत्यस्य विशेषणानि सप्तम्य्-अन्तानि ॥१२९-१३०॥
> **स्थण्डिलस्योपरि क्षिप्त समन्ताटुपशोभितम् । **
> **नदीतीरमृदा युक्तं बालुकायाञ्च कारितम् ॥१३१॥**

क्षिप्तं न्यस्तं विनिर्मितम् इत्यर्थः । स्थण्डिलेषु परिक्षिप्त इति वा पाठः । ततश् च स्थण्डिले कारितम् इत्यर्थः ॥१३१॥

मात्स्ये—
> **प्रासादस्योत्तरे वापि पूर्व वा मण्डपो भवेत् ॥१३२॥**
> ** **
> **हस्तान् षोडश कुर्वीत दश द्वादश वा पुनः । **
> **मध्ये वेदिकया युक्तः परिक्षिप्तः समन्ततः ॥१३३॥**
> ** **
> **सप्त पञ्च चतुर्वापि करान् कुर्वीत वेदिकाम् । **
> **चतुर्भिस्तोरणैर्युक्तो मण्डपः स्याच्चतुर्मुखः ॥१३४॥**

चतुर्मुखश् चतुर्द्वारः ॥१३४॥
> **प्लक्षं द्वारं भवेत् पूर्वं याम्यमौडुम्बरं भवेत् । पश्चादश्वत्थघटितं नैयग्रोधं तथोत्तरम् ॥१३५॥**
> **भूमौ हस्तप्रविष्टानि चतुर्हस्तानि चोच्छ्रये । **
> **शोभनं भूतलं तत्र लिप्तञ्च गोमयाम्भसा ।**
> **वस्त्रैर्नानाविधैस्तद्वत् पुष्पपल्लवशोभितम् ॥१३६॥**

हयशीर्षपञ्चरात्रे च—
> **प्रासादं वेष्टयित्वा तु कुर्यादगुप्ततरं बुधः । **
> **कृत्वा गुप्तं ततः पश्चाद्यागमण्डपमारभेत् ॥१३७॥**
> **गर्भसूत्रं तु निःसार्यं प्रासादस्याग्रतो गुरुः । **
> **कृत्वा भूमिं तु निःशल्यां मण्डपं सूत्रयेत्ततः ॥१३८॥**
> **हीनस्तु मण्डपः कार्यो हीने त्वायतने सदा । **
> **उत्तमे तूत्तमः कार्यो मध्यमे मध्यमस्तथा ॥१३९॥**
> **दशाष्टहस्तं हीनं तु मध्यं द्वादशषोडशम् । **
> **विंशहस्तं चतुर्विंशमुत्तमस्योत्तम द्विज ॥१४०॥**
> ** **
> **चतुर्हस्तादिमानानां प्रासादनां यथाक्रमम् । **
> **मण्डपानष्टहस्तादीन् कल्पयेद्द्वेदवृद्धितः ॥१४१॥**
> ** **

वेद-वृद्धितः चतुर्हस्त-वृद्धि-क्रमेण, अष्ट-हस्ते प्रासादे द्वादश-हस्त-मण्डपं, द्वादश हस्ते च षोडश-हस्तम् इत्य् एवं कल्पयेद् इत्यर्थः ॥१४१॥
> **समवृत्तं चतुर्द्वारं चतुस्तोरणभूषितम् । **
> **विचित्रस्तम्भविन्यासं रचनाचरितं शुभम् ।**
> **धूपनिर्गमनोपेतं मण्डपं कारयेद्बुधः ॥१४२॥**
> ** **

किञ्च तत्रैव—
> **मण्डपं मण्डयेदार्द्रशाखाभिस्तु समन्ततः । **
> **विमलेन वितानेन पताकाभिश्च भूषयेत् ॥१४३॥**
> ** **
> **दर्पणैश्चामरैर्घण्टैः स्तम्भाम् वस्त्रैर्विभूषयेत् । कलसैर्घण्टिकाभिश्च साधारैर्गण्डुकैस्तथा ॥१४४॥**

घण्टैः बृहद्-घण्टाभिः, घण्टिकाभिः स्वल्प-घण्टाभिः ॥१४४॥
> **मण्डपं भूषयित्वैवं जाह्नवोवालुकां शुभाम् । **
> **बाह्यदेशेषु विकिरेत पञ्चगव्येन प्रोक्षयेत् ॥१४५॥**

किञ्च—
> **अश्वत्थोडुम्बरौ चैव न्यग्रोधः प्लक्षः एव च । **
> **तोरणार्थेषु कथिताः पूर्वादिषु ययाक्रमम् ॥१४६॥**
> **एकहस्तं खनेद्भूमौ चतुर्हस्तं तथोच्छ्रये । द्विहस्तान्तरमन्योऽन्यं तोरणं सम्प्रकल्पयेत् ॥१४७॥**
> **तिर्यक् फलकमानं स्यात् स्तम्भानामर्द्धमानतः ।**
> **शैलाः पृथिवीमन्त्रेण स्थाप्याः पूज्यास्तु तोरणाः ॥१४८॥**
> ** शुक्लवस्त्रयुगच्छन्नान् दर्भकिञ्जल्कसंयुतान् । **
> **पुष्पमालापरिक्षिप्तान् तोरणान् परिकल्पयेत् ॥१४९॥**
> **वृत्तं वा चतुरस्रं वा द्विषट्काष्ठाङ्गुलं तु वा ।**
> **षट्चतुर्वाङ्गुलं कार्यं तोरणं निर्व्रणं भवेत् ॥१५०॥**

द्विषट् द्वादश, काष्ठा दश वा, वेष्टने अङ्गुलानि यस्य तत् । षट्-चत्वारि वा अङ्गुलानि यस्य तत् । वा-शब्द-व्यवधानेनापि समासादिकम् आर्षम् । विकल्पश् च पूर्वोक्त-मण्डपमानापेक्षया ॥१५०॥
> **तोरणस्तम्भमूलेषु कलसान् मङ्गलाङ्कुरान् । **
> **प्रदद्यादुपरिष्टात्तु कुर्याचक्रं सुदर्शनम् ।**
> **कलसं वर्द्धमानं वा वसुभागेन कल्पयेत् ॥१५१॥**
> ** **

उपरिष्टात् तोरणोपरि, तत्-तत्-प्रसङ्गाद् वर्धमानं स्वल्प-घटं, वसु-भागेन तोरणस्याष्टमांशेन ॥१५१॥

किञ्च—
> **नवेन चित्रवर्णेन वितानं कारयेच्छुभम् । **
> **अथवा शुक्लवर्णेन मध्ये जलजभूषितम् ॥१५२॥**
> ** **

विमलेन वितानेन इत्युक्तं, तदेव विशिनष्टि—नवेनेति सार्ध-द्वाभ्याम्, वस्त्रेणेति शेषः ॥१५२॥
> **उत्तमाधममध्यं तु प्रमाणं चास्य कीर्त्यते। **
> **मण्डपस्य प्रमाणन्तु ज्येष्ठं तस्य वितानकम् ।**
> **मध्यमं वेदिकामात्रं कनिष्ठं मण्डलस्य तु ॥१५३॥  
अथ तत्र वेद्यादिनिर्माणम्**
> **तन्मण्डपस्य मध्ये तु वेदीं हस्तोच्छुरितां समाम् । **
> **पञ्चहस्तमितां दिव्यां चतुरस्रां प्रकल्पयेत् ॥१५४॥**
> ** **

समां—पार्श्वादाव् एकरूपाम् ॥१५४॥
> **ऐशान्यां हस्तमात्राञ्च ग्रहवेदीं समाचरेत् । **
> **तथा कुण्डचतुष्कञ्च वेद्याः प्राच्यादिदिक्षु हि ॥१५५॥**
> **तच्च हस्तमितं योनिवक्त्राढ्यं सत्रिमेखलम् । चतुरस्रार्द्धशीतांशुवर्तुलाब्जाकृति क्रमात् ॥१५६॥**

क्रमाद् इति प्राच्यां चतुरस्रं, दक्षिणस्याम् अर्ध-चन्द्राकारं, पश्चिमायां वर्तुलम्, उदीच्यां च पद्माकारम् इत्यर्थः ॥१५६॥
> **दीक्षाविधौ पुरालेखि कुण्डलक्षणमत्र तु । **
> **चतुर्दिक्षु त्यजेद्वेदीमङ्गुलानि त्रयोदश ॥१५७॥**
> ** **

अत्र प्रतिष्ठाविधौ तु चतुर्दिक्षु त्रयोदशाङ्गुलानि वेदीं परित्यजेत्, तावत् प्रदेशं वेद्याः परितस् त्यक्त्वा कुण्डानि कूर्याद् इत्यर्थः । तथा च मात्स्ये—वेदी-भित्तिं परित्यज्य त्रयोदशभिर् अङ्गुलैः इति ॥१५७॥
> **आचार्यकुण्डं कुर्याच्च ग्रहवेद्यास्तु दक्षिणे । **
> **हस्तमात्रावटं तच्च चतुरस्रं सुलक्षणम् ॥१५८॥**
> ** **

तथा च तवैव—
> **त्रिभागेनार्द्धभागेन कुर्याद्वेदीं सुशोभनाम् । **
> **हस्तमात्रोच्छ्रिता कार्या मध्ये सम्यग्व्यवस्थिता ॥१५९॥**

त्रिभागेन मण्डपस्य तृतीयांशेन, अर्ध-भागेन वा परिमिताम् ॥१५९ ॥

किञ्च—
> **चतुष्कोणं भवेत् कुण्डं पूर्वस्यां दिशि सर्वदा । **
> **अर्द्धचन्द्रं भवेद्याम्यां वारुण्यां वर्तुलं भवेत् । पद्माभमुत्तरे भागे कुण्डं स्याद्द्विजसत्तम ॥१६०॥**
> ** इति ।  
अथ कुम्भस्थापनम्**
> **यजमानः सपत्नीकः पुत्रपौत्रसमन्वितः । **
> **ऋत्विग्भिः सहितः पश्चाद्द्वारेण प्रविशेत्ततः ॥१६१॥**

ततो यजमानः पत्न्यादि-सहितः पश्चिम-द्वारेण तं मण्डपं प्रविशेत् ॥१६१॥
> **न्यसेत्तस्य चतुर्द्वार्षु द्वौ द्वौ कुम्भौ यवोपरि । **
> **जलपूर्णौ स्वर्णगौ पल्लवादियुतौ शुभौ ॥१६२॥**

न्यसेद् यजमानो गुरुर् वा । तस्य—मण्डपस्य ॥१६२॥

तथा च मात्स्ये—
> **कृत्वैवं मण्डपं पूर्णं चतुर्द्वारेषु विन्यसेत् । **
> **अव्रणान् कलसानष्टौ जलकाञ्चनगर्भितान् ॥१६३॥**
> ** **
> **चूतपल्लवसञ्च्छन्नान् सितवस्त्रयुगान्वितान् । **
> **स्रक्चन्दनफलोपेतान् चन्दनोदकपूरितान् ॥१६४॥**
> ** **

भविष्ये—
> **अकालान् कलसानष्टौ चतुर्द्वारेषु स्थापयेत् । **
> **अन्तःकाञ्चनसंयुक्तान् फलपुष्पैरलङ्कृतान् ॥१६५॥**

अकालान्—कृष्ण-वर्णेतरान् ॥१६५॥
> **अहतैर्युगलैर्वस्त्रैर्ग्रीवायां तु निवेशितैः । **
> **चन्दनागुरुतोयेन पूरयित्वा यथाक्रमम् ॥१६६॥**
> ** **

अहतैर् नवैः ॥१६६॥

किञ्च हयशीर्षपञ्चरात्रे—
> **शातकुम्भमयान् कुर्याद्राजतान् शुक्लजानथ । **
> **जलाढकप्रपूरांश्च लोहजान् कारयेद्दृढान् ॥१६७॥**
> **मृन्मयान् कलसान् वापि पक्वविम्बोपमान् शुभान् ।**
> **अष्टत्रिंशाधिकशतपलपूर्वांस्तु मृन्मयान् ॥१६८॥**
> ** **
> **आरक्तात् स्फोटरहितान् कालमण्डलवर्जितान् । **
> **आहृत्य कलसान् वस्त्रपूततोयेन पूरयेत् ।**
> **सहिरण्यान् वस्त्रयुग्मबद्धकण्ठान्निवेशयेत् ॥१६९॥**

अथेति विकल्पे, शुक्लजान्, ताम्रमयान्, स्फोट-रहितान् निश्छिद्रान्, कालेन श्यामेन मण्डलेन विन्दुना आवर्तेन वा वर्जितान् ॥१६७-१६९॥

**अथ स्नानमण्डपादिनिर्माणम्**
> **कुर्यादुत्तरतस्तस्मादधिवासनमण्डपात् । **
> **चतुर्हस्तं चतुर्द्वारकोणं स्नपनमण्डपम् ॥१७०॥**

चत्वारि द्वाराणि कोणाश्च यस्य तम् ॥१७०॥
> **तत्रेष्टकाभिः पक्वाभिः द्वित्रिहस्ताञ्च वेदिकाम् ।**
> **विदध्याद्भूतलं वाथ सकलं बालुकामयम् ॥१७१॥**
> ** **

अथवा स्नान-मण्डपस्य भूतलं सकलम् एव बालुकामयं विदध्यात् । यद्यपि भविष्य-मत्स्य-पुराणयोर् ध्वज-पतकाधिरोहणानन्तरम् एव स्नान-मण्डप-निर्माणमेव लिखितं, तथापि हयशीर्ष-पञ्चरात्रोक्तानुसारेण निर्माण-प्रसङ्गेऽस्मिन् लिखितम् ॥१७१॥

तथा च भविष्ये—
> **एवं सुशोभनं कृत्वा मण्डपं तु सुतोरणम् । **
> **तस्यैवोत्तरपार्श्वे च कर्तव्यः स्नानमण्डपः ।**
> **सुशोभनं तु कर्तव्यं स्थण्डिलं वालुकामयम् ॥१७२॥**
> ** **

मात्स्ये—
> **एवं सतोरणं कृत्वा अधिवासनमण्डपम् । **
> **तस्याप्युत्तरतः कुर्यात् स्नानमण्डपमुत्तमम् ।**
> **तदर्द्धेन त्रिभागेन चतुर्भागेन वा पुनः ॥१७३॥**
> ** **

तस्य अधिवास-मण्डपस्य अर्धेन तृतीयेन भागेन वा चतुर्थेन वा परिमितम् ॥१७३॥

हयशीर्षपञ्चरात्रे—
> **स्नानार्थं कलसार्थञ्च स्नानद्रव्यार्थमेव च । जलनिर्गमनोपेतमर्द्धेन स्नानमण्डपम् ॥१७४॥**
> ** **

स्नानार्थम् एकं, स्नान-कलसार्थं चैकं, स्नान-द्रव्यार्थं चैकम् एवं मण्डप-त्रयं कुर्यात्, तदेव विविच्याह—जलेति सार्धेन ॥१७४॥
> **ऐशान्यां कलसार्थञ्च तस्माद्दक्षिणगोचरे । **
> **पूर्वस्यां मण्डपं कुर्याद्यागद्रव्यार्थमायतम् ॥१७५॥**
> ** इति ।**

स्नान-द्रव्यम् एव याग-द्रव्यं, स्नानस्यैवात्र प्राधान्यात् ॥१७५॥

**अथ ध्वजपताकास्थापनम्**
> **अथ वाद्यादिभिर्दिव्यैर्विचित्रैर्मङ्गलस्वनैः । **
> **कृत्वा महोत्सवं न्यसेत् पताका विधिवद्गुरुः ॥१७६॥  
अथ तद्विशेषः**

भविष्ये—
> **पूर्वणेन्द्रायुधाकारामाग्नेयामग्निसन्निभाम् ।**
> **कृष्णाञ्चैव तु याम्यायां नैरृत्यां तु तथैव च ॥१७७॥**
> ** इन्द्रगोपनिभाकारां वारुण्यां चैव दापयेत् । **
> **शिरीषपुष्पप्रतिमां वायव्यां विनिवेशयेत् ।**
> **कौवेर्यां पीतवर्णां तु ऐशान्यां पाण्डुरा भवेत् ॥१७८॥**

मात्स्ये—
> **ध्वजादिरोपणं कार्यं मण्डपस्य समन्ततः । **
> **ध्वजांश्च लोकपालानां सर्वदिक्षु निवेशयेत् ।**
> **पताका जलदाकारा मध्ये स्यान्मण्डपस्य तु ॥१७९॥**
> ** **

मत्स्य-पुराणे ध्वज-पताकयोर् अभेदाभिप्रायेण ध्वजाभिरोपणम् इत्याद्य् उक्त्वा पश्चात् पताका जलदाकारेत्य् उक्तम् । तत्-तद्-विशेषश् च हयशीर्ष-पञ्चरात्रतो व्यक्तो भावी ॥१७९॥

हयशीर्षपञ्चरात्रे—
> **पञ्चहस्तप्रमाणं तु ध्वजं कुर्याद्विचक्षणः । **
> **वैपुल्यं चास्य कुर्वीत षोडशाङ्गुलसम्मितम् ।**
> **सप्तहस्तोच्छ्रितं चास्य दण्डं कुर्यात् सुरोत्तम ॥१८०॥**
> ** **
> **सप्तहस्तास्ततो दीर्घा विस्तृता द्वादशाङ्गुलाः । **
> **द्विपञ्चहस्तदण्डेषु पताकास्तु निवेशयेत् ॥१८१॥**

द्विपञ्चदश, यद्वा, द्वौ पञ्च चेत्येवं सप्त तावद् धस्त-प्रमाण-दण्डेषु, एवं पताकाया ध्वज-दण्ड-साम्यम् उक्तं स्यात् ॥१८१॥
> **वाह्यदेशे मण्डपस्य तोरणाभ्यन्तरे तथा । **
> **अष्टौ ध्वजाः स्थापनीयाः पूर्वादिक्रमयोगतः ॥१८२॥**
> **अरुणोऽग्निनिभश्चैव कृष्णः शुक्लोऽथ पीतकः । **
> **रक्तवर्णस्तथा श्वेतः सर्ववर्णस्तथैव च ॥१८३॥  
अथ ध्वजाद्यर्पणम् लोकपालपूजाविधिश्च**

हयशीर्षपञ्चरात्रे—
> **कुमुदः कुमुदाख्यश्च पुण्डरीकोऽथ वामनः । **
> **शङ्कुकर्णः सर्वनेत्रः सुमुखः सुप्रतिष्टितः ।**
> **इत्यते विष्णुलोकस्य दिक्पालगणनायकाः ॥१८४॥**

न्यसेत् पताका विधिवद् गुरुः इति लिखितम्; तद् एवाभिव्यञ्जयति—कुमुद इत्यादिना ॥१८४॥
> **कोटिसङ्ख्यगुणैर्युक्ता पूजनीया यथाविशि ॥१८५॥**
> ** **

यथादिशीति पूर्वाद्य्-अष्टदिक्षु क्रमेण कुमुदादयोऽष्ट पूजनीया इत्यर्थः ॥१८५॥

मात्स्ये—
> **गन्धपुष्पादिकं कुर्यात् स्वैः स्वैर्मन्त्रैरनुक्रमात् । **
> **बलिञ्च लोकपालेभ्यः स्वस्वमात्रैर्निवेदयेत् ।**
> **ऊर्ध्वे तु ब्रह्मणे देयस्त्वधस्ताच्छेषवासुकेः ॥१८६॥**
> ** **

वासुकेः अनन्तस्य, शेषवासुकेर् इति पाठेऽपि अर्थस् तु स एव ॥१८६॥
> **संहितायान्तु ये मन्त्रास्तद्दैवत्याः श्रुतौ स्मृताः ।**
> **तैः पूजा लोकपालानां कर्तव्या हि समन्ततः ॥१८७॥**
> ** **

हयशीर्षपञ्चरात्रे—
> **ओं आयाहीन्द्र महाराजाधिराज वज्रहस्त स्वबलवाहनावृत इहागच्छागच्छ तिष्ठ तिष्ठ पूर्वद्वारमभिरक्ष रक्षेत्यावाह्य**
> **ओं त्रातारमिन्द्रमित्यनेनार्घ्यं दत्त्वा गन्धादिभिरर्चयेत् ॥१८८॥**
> **ओं आयाहि चित्रभानो महाराजाधिराज शक्तिहस्त स्वबलवाहनावृत इहागच्छागच्छ तिष्ठ तिष्ठ आग्नेयीं दिशं रक्ष रक्षेत्यावाह्य **
> **ओं अग्निर्मूर्द्धा दिव इत्यनेनार्घ्यं दत्त्वा गन्धादिभिरर्चयेत् ॥१८९॥**
> **ओं आयाहि यम महाराजाधिराज दण्डहस्त स्वबलवाहनावृत रक्तान्तायललोचन इहागच्छागच्छ तिष्ठ तिष्ठ दक्षिणद्वारमभिरक्ष रक्षेत्यावाह्य **
> **ओं वैवस्वतं संयमनमित्यनेनार्घ्यं दत्त्वा गन्धादिभिरर्चयेत् ॥१९०॥**
> **ओं आयाहि नैरृत महाराजाधिराज स्वबलवाहनावृत खड्गहस्त महावल इहागच्छागच्छ तिष्ठ तिष्ठ नैरृतीं दिशमभिरक्ष रक्षेत्यावाह्य ओं एष ते निरृते इत्यनेनार्घ्यं दत्त्वा गन्धादिभिरर्चयेत् ॥१९१॥**
> **ओं आयाहि वरुण महाराजाधिराज पाशहस्त स्वबलवाहनावृत इहागच्छागच्छ तिष्ठ तिष्ठ पश्चिमद्वारमभिरक्ष रक्षेत्यावाह्य**
> **ओं उरु हि राजा वरुणश्चकारेत्यनेनार्घ्यं दत्त्वा गन्धादिभिरर्चयेत् ॥१९२॥**
> **ओं आयाहि पवन महाराजाधिराज ध्वजहस्त स्वबलवाहनावृत इहागच्छागच्छ तिष्ठ तिष्ठ वायवीं दिशमभिरक्ष रक्षेत्यावाह्य**
> **ओं वात आ वातु भेषजमित्यनेनार्घ्यं दत्त्वा गन्धादिभिरर्चयेत् ॥१९३॥**
> **ओं आयाहि सोम महाराजाधिराज शङ्खहस्त स्वबलाहनावृत इहागच्छागच्छ तिष्ठ तिष्ठ उत्तरद्वारमभिरक्ष रक्षेत्यावाह्य **
> **ओं सोमं राजानमित्यनेनार्घ्यं दत्त्वा गन्धादिभिरर्चयेत् ।**
> **॥१९४॥**
> **ओं आयाहीशान महाराजाधिराज शूलहस्त स्वबलवाहनावृत इहागच्छागच्म तिष्ठ तिष्ठ ऐशानीं दिशमभिरक्ष रक्षेत्यावाह्य**
> **ओं ईशानाय नमस्येत्यनेनार्घ्यं दत्त्वा गन्धादिभिरर्चयेत् ।**
> **॥१९५॥**
> **ओं आयाहि चतुर्मुख सर्वलोकाधिपते स्रुक्स्रुवहस्त स्वबलवाहनावृत इहागच्छागच्छ तिष्ठ तिष्ठ ऊर्ध्वां विशमभिरक्ष रक्षेत्यावाह्य **
> **ओं हिरण्यगर्भः समवर्ततान इत्यनेनार्घ्यं दत्त्वा गन्धादिभिरर्चयेत् ॥१९६॥**
> **ओं आयाहि अनन्त महाराजाधिराज स्वबलवाहनावृत लाङ्गलहस्त इहागच्छागच्छ तिष्ठ तिष्ठ अधोदिशमभिरक्ष रक्षेत्यावाह्य**
> **ओं नमोऽस्तु सर्पेभ्य इत्यनेनार्घ्यं दत्त्वा गन्धादिभिरर्चयेत् ॥१९७॥  
अथ प्रतिष्ठाकर्मारम्भः**
> **द्रव्याणि पर्वाण्याहृत्य कृत्वा कृष्णार्चनादिकम् ।**
> **वेद्यामालिख्य चक्रादि शय्यादि रचयेत्ततः ॥१९८॥**
> ** **

द्रव्याणि पूजा-पकरणादीनि, वेद्याम् अधिवासन मण्ड-पान्तर् निर्मितायाम् । आदि-शब्दैर् गृहीतम् अग्रे व्यक्तं भविष्यति ॥१९८॥

तथा च तत्रैव—
> **पाषण्डान् नास्तिकान् सर्वान् देवब्राह्मणदूषकान् । **
> **दीक्षावहिष्कृतान् सर्वान् हेतुवादरतांस्तथा ।**
> **निवार्य प्रारभेत् कर्म वैष्णवैर्दीक्षितैः सह ॥१९९॥**
> ** **
> **आहृत्य सर्वद्रव्याणि स्रुक्स्रुवां विष्टराणि च । **
> **यज्ञपात्राणि सर्वाणि जाप्य यत्नेन देशिकः ॥२००॥**
> ** **
> **श्वेतवस्त्रपरीधानः सोडणीषश्चन्दनोक्षितः । **
> **अङ्गुलीयकहस्तश्च सर्वालङ्कारभूषितः ॥२०१॥**
> **आत्मानं विष्णुवत् पूज्य गन्धपुष्पादिभिर्गुरुः ।**
> **ध्यात्वा देवं विष्णुरूपं मन्त्रात्मकमयो शुचिः ॥२०२॥**
> ** **
> **हरिआप्रणम्य विज्ञाप्य मूर्तिपानपि पूजयेत् । **
> **सितैः पुष्पैर्वस्त्रयुग्मैरङ्गुलीयैरथाङ्गदैः ॥२०३॥**
> ** **
> **निपुणैः शिल्पिभिः सार्द्धं ततः कर्म समाचरेत् । **
> **पञ्चगव्येन सत्कृत्य शोध्य कुम्भान् विचक्षणः ।**
> **स्नापयेन्मूर्तिपान् पश्चात् कुम्भे कुम्भे तु देशिकः ॥२०४॥**

किञ्च—
> **व्रीहीनाहृत्य देवेशं वासुदेवेन चार्चयेत् । **
> **क्षिपेच्च नारसिंहेन पातालमुषलेन तु ॥२०५॥**
> **सिद्धार्थकान् क्षिपेध्यायन् सिंहमन्त्रेण मन्त्रयेत् ।**
> **रक्षोघ्नान् पञ्चगव्येन प्रोक्षयेद्भूमिमादरात् ॥२०६॥**
> ** **

वासुदेवेनेत्यादयो मन्त्राः ॥२०५-२०६॥
> **ततस्ताम्रमयं कुम्भं मृण्मयं वा नवं दृढम् । **
> **जलपूर्णं स्थापयित्वा सरङ्गकरकायुतम् ।**
> **ऐशान्यामर्चयेत्तस्मिन् साङ्गं गन्धादिना हरिम् ॥२०७॥**
> ** **
> **अस्त्रमन्त्रेण करकां शतवारांस्तमर्चयेत् । **
> **तद्धाराच्छिन्नया सिञ्चेन्मण्डपं तं प्रदक्षिणम् ॥२०८॥**

तम् अधिवासार्थ-निर्मितं मण्डपम् ॥२०८॥
> **कुम्भं तं पृष्ठतो नीत्वा कुम्भमन्त्रेण देशिकः ।**
> **व्रीहीन् संस्कृत्य सर्वांस्तु कुम्भं तत्रोपरि न्यसेत् ॥२०९॥**
> ** **
> **पुनः सम्पूजयेद्विष्णुं कलसेषु समाहितः । **
> **वस्त्रयुग्मेन कलसमेकेन करकां बुधः ।**
> **छादयित्वा ततो गृह्य करणीं मण्डलीं नयेत् ॥२१०॥**
> ** **
> **चतुरस्रं चतुर्द्वारं चक्राब्जं षोडशारकम् । **
> **पञ्चवर्णेन चूर्णेन द्वादशारमथापि वा ॥२११॥**
> ** **

चक्राब्ज-सञ्ज्ञं मण्डपम्, तच्च षोडशारं द्वादशारं वा चक्रम् अष्टदल-पद्म-गर्भं तद्-बहिश्चतुरस्रं चतुर्द्वारं लिखेद् इति ज्ञेयम् ॥२११॥
> **वेद्यामेवं लिखित्वा च मण्डपे पूर्वदक्षिणे । **
> **चतुर्हस्तं चतुष्कोणं मध्ये पङ्कजभूषितम् ।**
> **चतुर्द्वारं तु चूर्णेन स्वस्तिकं मण्डलं लिखेत् ॥२१२॥**
> ** **
> **तस्योर्द्ध्वं न्यस्य पर्यङ्कं कुशान् संस्तारयेत्ततः ।**
> **योगे योगेति मन्त्रेण गन्धतोयेन प्रोक्षयेत् ॥२१३॥**
> ** **
> **तूलिकां विन्यसेत्तत्र दिव्यपट्टांशुकान्विताम् । **
> **उपाधानद्वयं कृत्वा पार्श्वे गेण्डुकमेव च ।**
> **कपोलधारणं कृत्वा कुर्यादूर्द्ध्वं वितानकम् ॥२१४॥**
> **पुष्पमालापरिक्षिप्तं मुक्ताहारोपशोभितम् । **
> **कुर्यात् पुष्पगृहं हृद्यं मलयागुरुधूपितम् ॥२१५॥**
> ** **
> **विद्याधिपास्तु सम्पूज्याः शक्त्या दिक्षु विदिक्षु च । **
> **विष्णुर्मधुनिहा चैव तथैव च त्रिविक्रमः ।**
> **वामनश्चापि दिक्ष्वेते पूर्वाद्यासु व्यवस्थिताः ॥२१६॥**
> ** **
> **श्रीधरः श्रीहृषीकेशः पद्मनाभस्तथैव च । **
> **दामोदरश्च सम्पूज्य आग्नेयादिव्यवस्थिताः ॥२१७॥**
> **एवमर्च्य ततः पश्चादैशान्यां स्नानमण्डपे । **
> **चतुःस्तम्भयुते रम्ये तन्मध्ये वेदिका शुभा ॥२१८॥**
> **चतुरस्रा चतुर्दिक्षु जलनिर्गमनान्विता । **
> **क्षीरिवृक्षोद्भवं पीठं मध्ये तत्र निवेशयेत् ॥२१९॥**

तस्य स्नान-मण्डपस्य मध्ये या वेदिकास्ति, तत्र तस्यां पीठं निवेशयेत् ॥२१८-२१९॥

**अथ कलसाधिवासनम्**

तत्रैव—
> **स्नानद्रव्याणि सर्वाणि समानीय विचक्षणः । **
> **निक्षिप्य स्नानकुम्भेषु कुम्भांस्तानधिवासयेत् ॥२२०॥**
> ** **

कलसाधिवासनादिकं मत्स्य-भविष्यानुक्तम् अपि भगवता श्री-हयशीर्षेणोक्तत्वाद् उपयुक्ततया अत्र लिख्यते—स्नानेत्यादिना । शात-कुम्भमयान् इत्यादिना कुम्भ-लक्षणं चोक्तम् एवास्ति । सिद्ध-द्रव्याणि चाग्रे स्वयमेव वक्तव्यानि वट्योडुम्बरे न्यस्येद् इत्यादिना ॥२२०॥
> **रत्नानि च चतुर्दिक्षु सिद्धद्रव्यान्विताः शुभाः ।**
> **कलसाः स्थापनीयास्तु अभिषेकार्थमादरात् ॥२२१॥**
> ** **
> **वटोडुम्बरकाश्वत्थ-चम्पकाशोक-श्रीद्रुमान् । **
> **पलाशार्जुनप्लक्षांश्च कदम्बकुलाम्रजान् ।**
> **पल्लवांस्तु समानीय पूर्वङ्कुम्भे विनिक्षिपेत् ॥२२२॥**
> ** **
> **पद्मकं रोचनां दूर्वांई दर्भपिञ्जलमेव च । **
> **जातिपुष्पं कुन्दपुष्पं चन्दनं रक्तचन्दनं ।**
> **तमालं तगरं चैव वञ्जुलं दक्षिणे न्यसेत् ॥२२३॥**
> ** **
> **सुवर्णं रजतं चैव कूलद्वयमृदं तथा । **
> **नद्याः समुद्रगामिन्या विशेषाज्जाह्नवीजलम् ।**
> **गोमयञ्च यवान् शालीन् तिलांश्चैव परे न्यसेत् ॥२२४॥**
> ** **

परे पश्चिम-कुम्भे ॥२२४॥
> **विष्णुपर्णीं श्यामलतां भृङ्गराजं शतावरीम् । **
> **गुडुचीं सहदेवीञ्च विन्यसेच्च महौषधीः ॥२२५॥**
> ** **

विष्णु-पर्ण्याद्याश् च उत्तरे न्यसेद् इति ज्ञेयम् ॥२२५॥
> **फलान्युदकयुक्तानि आग्नेय्यां विन्यसेद्घटे । **
> **पञ्चगव्यन्तु नैरृत्यां कुम्भे कृत्वाभिमन्त्रितम् ॥२२६॥**

फलानि बदरादीनि आम्र-रसादीनि वा ॥२२६॥
> **वटाश्वत्थपलाशानां बिल्वस्योडुम्बरस्य च । **
> **कषायोदकसंयुक्तं वायव्यां कलसं न्यसेत् ॥२२७॥**
> **कुमारीममृताञ्चैव शतमूलीं शतावरीम् । **
> **सहदेवीं वचां सिंहीं बलां ब्राह्मीं सुलक्षणाम् ।**
> **ऐशान्यामपरे कुम्भे मङ्गलाख्ये निवेशयेत् ॥२२८॥**
> ** **
> **वल्मीकमृत्तिकां सप्तस्थानोत्थामपरे न्यसेत् । **
> **जाह्नवीबालुकातोयं विन्यसेदपरे घटे ॥२२९॥**
> ** **
> **वराह-वृषनागेन्द्र-विषाणोद्धृतमृत्तिकाम् । **
> **कूलद्वयमृदं नद्यां विन्यसेदपरे घटे ॥२३०॥**
> ** **
> **मृत्तिकां पद्ममूलस्य कुशस्याप्यपरे घटे । **
> **तीर्थपर्वतमृद्भिस्तु युक्तमप्यपरे घटे ॥२३१॥**
> **नागकेशरपुष्पञ्च काश्मीरमपरे घटे । **
> **चन्दनागुरुकर्पूरैः पूरितं चापरं न्यसेत् ॥२३२॥**
> ** **
> **वैदूर्यं विद्रुमं मुक्तां स्फाटिकं वज्रमेव च । **
> **एतान्येकत्र निक्षिप्त्वा स्थापयेद्देवसत्तम ॥२३३॥**
> ** **

एकत्र एकस्मिन् घटे ॥२३३॥
> **नदीनदतडागानां सलिलैरपरं न्यसेत् । **
> **एकाशीतिपदे चान्यान् मण्डपे कलसान्न्यसेत् ॥२३४॥**
> **पूरितान् गन्धतोयेन धान्यस्थांस्तास्तु मन्त्रयेत् । **
> **श्रीसूक्तेन समस्तेन सर्वानेव सकृत् सकृत् ॥२३५॥  
अथार्घ्यद्रव्यादि-स्थापनम्**

तत्रैव—
> **कलसानधिवास्यैवमर्घ्यादीन् विनिवेशयेत् ॥२३६॥**
> ** **
> **यवं सिद्धार्थकं गन्धं कुशाग्रं चाक्षतं तथा । **
> **तिलान् फलं तथा पुष्पमर्घ्यार्थं पूर्वतो न्यसेत् ॥२३७॥**
> **पद्मं श्यामलतां दूर्वां विष्णुपणीं तथा कुशान् । **
> **पाद्यार्थं दक्षिणे भागे स्थापयेद्देशिकोत्तमः ॥२३८॥**
> **स्थापयेत् पश्चिमे भागे मधुपर्कं सुसंवृतम् । **
> **कक्कोलकं लवङ्गञ्च तथा जातीफलं शुभम् ।**
> **उत्तरे स्थापयेद्भागे द्रव्यमाचमनाय तु ॥२३९॥**
> ** **
> **आग्नेय्यां स्थापयेत् पात्रं पूर्णं दूर्वाक्षितैर्बुधः । **
> **नीराजनाथं देवेश देवदेवस्य सर्वदा ॥२४०॥**
> ** **
> **नैरृत्यामुदकं गन्धयुक्तं स्नानाय विन्यसेत् । **
> **उद्वर्तनाय वायव्यां गन्धपिष्टं निवेशयेत् ॥२४१॥**
> **न्यसेदामलकं पात्रे मुरामांसीयुतं शुभम् । **
> **सहदेवीं सदाभद्रां कुशाग्रां रजनीं तथा ॥२४२॥**
> **ऐशान्यां विन्यसेत् पात्रे शिरीषं सूर्यवणिनीम् । **
> **निर्मञ्छनाय देवस्य स्थापकः सुसमाहितः ॥२४३॥**
> **अष्टौ दिक्षु न्यसेद्विद्वान् लौहयष्टिप्रदीपकान् ॥२४४॥**
> ** **
> **शङ्खैचक्रञ्च श्रीवत्सं कौस्तुभं पङ्कजादिकम् । **
> **हेमाद्रिपात्रे कृत्वाथ गोमयेनाथ वा पुनः ॥२४५॥**
> **नीराजनाय देवस्य तथा वै पुष्पजातयः ।   
स्थापनीयास्तथा चान्ये माङ्गल्याः स्नानचोदिताः ॥२४६॥  
अथ श्रीमूर्तेः स्नानमण्डपे प्रवेशनम्**
> **शिल्पिशालां ततो गत्वा गीतवाद्यादिनिस्वनैः । **
> **आनयेद्भगवन्मूर्ति सह पिण्डिकया ततः ॥२४७॥**

ततः शिल्पि-शालातः, श्री-मूर्तिं पिण्डिका-सहितामानयेत् ॥२४७॥
> **अथ विंशतिकुम्भाद्भिः स्नानमण्डपतो वहिः । **
> **स्नापयित्वा परीक्षेत श्रीमूर्ति तां विचक्षणः ॥२४८॥**
> ** **

विंशति-कुम्भ-जलेन स्नान-मण्डपाद् बहिः स्नापयित्वेति केषाञ्चित् सतां मतं लिखितम् ॥२४८॥
> **अथवा शिल्पिशालायां स्नापयित्वा यथाविधि ।**
> **प्रवेशयेत् पिण्डिकायां तां विप्रैः स्नानमण्डपम् ॥२४९॥**
> ** **

श्री-हयशीर्ष-भगवन्मतं लिखति— अथवेति । तच्च अग्रे तद्-वचनतो व्यक्तं भावि, विप्रैः कृत्वा तां भगवन्-मूर्तिं पिण्डिका-सहितां स्नान-मण्डपं प्रवेशयेत् ॥२४९॥

तथा च भविष्ये—
> **आचार्यो मूर्तिपैश्चैव ऋत्विग्भिः सह संयुतैः । **
> **विष्णुव्रतधरैः शान्तैः विष्णुशास्त्रानुरञ्जितैः ॥२५०॥**
> ** अलोलुपैरहीनाङ्गैरार्यदेशसमुद्भवः । **
> **विष्णुभक्तिपरैर्धीरैर्विप्रैर्भागवतैः सह ॥२५१॥**
> ** **
> **द्वात्रिंशद्भिः षोडशभिः अष्टाभिस्तु क्रमेण तु । **
> **आनयित्वा तु देवेशं स्थापयेत् स्नानमण्डपे ॥२५२॥**

अष्टाभिस् त्व् इत्यत्र तु-शब्दो वार्थे । ततश्च विकल्पो मूख्य-कल्पाशक्ताव् अल्प-सङ्ख्य-ब्राह्मण-वरणानुसारेण श्री-मूर्त्य्-अनुसारेण वा ज्ञेयः । क्रमेणानीय, न तु हठाद् एकदैव वेगेनेत्यर्थः ॥२५२॥

हयशीर्षपञ्चरात्रे—
> **अत्र सञ्ज्वालयेद्वह्निं वैष्णवं विधिना गुरुः । **
> **ऐशान्यां गुरुकुण्डे तु प्राङ्मुखोदङ्मुखोऽपि वा ॥२५३॥**

वैष्णवं मण्डप-मध्ये शय्यायां श्री-विष्णु-लक्ष्म्योः सङ्गमाद्रेतोरूपोऽग्निर् उद्भूत इति भावनया जनितो यस् तं, एतद् विशेषश् च दीक्षा-विधौ पूर्वं लिखितोऽस्ति । प्राङ्-मुखः उदङ्-मुखो वा, विसर्ग-लोपेऽपि सन्धिर् आर्षः ॥२५३॥
> **तत्रैव होमयेद्विष्णुं गायत्र्या धृतमादरात् । **
> **अष्टोत्तरशतं हुत्वा सम्पातविधिना सुधीः ॥२५४॥**
> **सम्पाताज्येन कलसान् प्रोक्ष्य देशिकसत्तमः । **
> **लिप्तायां कारुशालायामुपतिष्ठेत सयतः ॥२५५॥**
> ** **

कारुः—शिल्पी ॥२५५॥
> **ब्राह्मणवैष्णवैः सार्द्धं मूर्तिपैः शिल्पिभिः सह । **
> **महता ब्रह्मघोषेण सहायैर्बलवत्तरैः ॥२५६॥**
> **।**
> **काहलशङ्खशब्दैश्च भेरीमुरजनिस्वनैः । **
> **वीणावेणुस्वनैर्हृद्यदिव्ययन्त्रस्वनैस्तथा ।**
> **आचार्यः प्राङ्मुखो भूत्वा कुर्यात् कौतुकबन्धनम् ॥२५७॥**
> ** **

कौतुकं—मङ्गल-सूत्रम् ॥२५७॥
> **वैष्णवे सिपिविष्टेति गौरसिद्धार्थकेन तु । **
> **ऊर्णामयेन सूत्रेण निम्बादूर्वान्वितेन च ।**
> **दुकूलवस्त्रैर्बद्ध्वा तु दक्षिणे बध्नीयात् करे ॥२५८॥**
> ** **
> **देशिकस्यापि कर्तव्यं करे कौतुकबन्धनम् ॥२५९॥**
> ** **
> **ततो विकल्प्य देवास्त्रं तण्डुलैः पञ्चरङ्गकैः ।**
> **तन्मध्ये प्रतिमां स्थाप्य स्नाप्य चैव यथाविधि ॥२६०॥**
> ** **

देवास्त्रं चक्रं, विकल्प्य विरचय्य ॥२६०॥
> **वस्त्रयुग्मेन सञ्छाद्य पूज्य गन्धादिना तु ताम् । **
> **चामरैस्तालवृत्तैश्च वीजयेन्मङ्गलान्विताम् ॥२६१॥**

मङ्गलानि दधि-दूर्वादीनि, तैर् अन्वितां, तानि निवेद्येत्यर्थः । तथा च मात्स्ये—मङ्गलानि निवेद्यानि इत्यादि, तच्चाग्रे माङ्गल्ये लेख्यम् । मङ्गलान्वितम् इति क्लीबैक-वचनान्त-पाठोऽपि, ततश्च क्रिया-विशेषणम् , अर्थश्च स एव ॥२६१॥
> **एरकायां निवेश्याथ प्रतिमां संस्तवेत्ततः ॥२६२॥**

एरका तृण-विशेषः, तन्-मयास् तरणे श्री-मूर्तिं स्थापयित्वा सम्यक् स्तवेत् स्तुवीत ॥२६२॥

**अथ तत्र स्तवः**
> **नमस्तेऽर्चे सुरेशानि प्रणीते विश्वकर्मणा । **
> **प्रभाविताशेषजगद्धात्रि तुभ्यं नमो नमः ॥२६३॥**
> **त्वयि सम्पूजयामीशं नारायणमनामयम् । **
> **रहिता शिल्पिदोषैस्त्वमृद्धियुक्ता सदा भव । **
> **एवं विज्ञाप्य प्रतिमां नयेत्तां स्नानमण्डपम् ॥२६४॥**
> ** इति ।**

स्तुतिमेवाह—नमस्ते इति द्वाभ्याम् । प्रकर्षेण भावितस्य स्वयम् एवोत्पादितस्य अशेष-जगतो धात्रि धारण-पोषण-कर्त्रि । यद्वा, प्रभावितं प्रभाव-युक्तं कृतम् अशेषं यया, सा चासौ जगद्-धात्री च, तत् सम्बोधनम् ॥२६३-६४॥

**अथ शिल्पिपरितोषणम्**
> **ततः सपरिवारांश्च श्रीमूर्त्याविर्विधायिनः ।**
> **शिल्पिनोऽभ्यर्च्य विविधैर्द्रव्यैर्वावयैश्च तोषयेत् ॥२६५॥**
> ** **

वाक्यैश्च पश्चात् विविधैः क्षमध्वम् इत्यादि-रूपैः ॥२६५॥

तथा च भविष्ये—
> **ततो विष्णुं समानीय सुधौतं सुपरीक्षितम् । **
> **शिल्पिनः पूजयेत् पश्चाद्वस्त्रालङ्करणादिभिः ।**
> **अन्ये च पूजनीयाश्च ये चात्र परिचारकाः ॥२६६॥**
> ** **

मात्स्ये—
> **आनीय लिङ्गमर्चां वा शिल्पिनः पूजयेद्बुधः । **
> **वस्त्राभरणरत्नैश्च ये च तत्परिचारकाः ।**
> **क्षमध्वमिति तान् ब्रूयाद्यजमानो ह्यतःपरम् ॥२६७॥**
> ** **

हयशीर्षपञ्चरात्रे—
> **पूजयित्वा तु प्रतिमां शिल्पिनं तोषयेत्ततः । **
> **गन्धपुष्पादिभिर्विप्रन्तोषयेत् कटकादिभिः ॥२६८॥**

पूजयित्वेति शिल्पि-शालायां पूजानन्तरमेव शिल्पि-तोषणम् अभिप्रेतम् ॥२६८॥
> **सर्वेऽथ कर्मिणस्तस्यास्तस्मिन् काले पृथक् पृथक् । **
> **क्षमापयोत तान् सर्वान् प्रियप्रश्नेन सर्वथा ॥२६९॥**
> ** इति ।  
अथ स्नपनम्**
> **कुशाद्यास्तरणे न्यस्य पीठे वा स्नापयेत्ततः । **
> **दिव्यवाद्यादिना पञ्चकाषायसलिलादिभिः ॥२७०॥**

कुशैः, आदि-शब्दात् कोमल-वंश-दलादिभिर् यदास्तरणं शय्याविशेषस् तस्मिन् न्यस्य श्री-मूर्तिम् । एतच्च प्राग्-अग्रैर् दर्भ-वंशैस् तु राजन् दिव्य-जलैः शुभैः इत्यादिनाधिवासन-मण्डपान्तर् यत् शय्याविरचणं भविष्योक्तं, तद्-अनुसारेण केषाञ्चिच् छिष्टानां सम्मतं लिखितम् । भद्र-पीठे वेति च हयशीर्षोक्तानुसारेण । अत्र च यथात्म-सम्प्रदायमेव व्यवहर्तव्यम्, एवम् अन्यत्राप्य् ऊह्यम् । दिव्येन वाद्येन, आदि-शब्दाद् गीतेन नृत्येन वेद-घोष-नाम-सङ्कीर्तनादिना च । पञ्चकषायाश्च वटाश्वत्थ-पलाश-बिल्वोडुम्बरास्तैः संस्कृत-जलेन । आदि-शब्दात् पञ्च-गव्यादि । एतच् चाग्रे व्यक्तमेव भावि ॥२७०॥

तथा च भविष्ये—
> **स्नपनं तु ततः कार्यं दिव्यमङ्गलनादितम् । यथानुरूपैर्विविधैर्वादत्रानिनदैः शुभैः ।**
> **काषायैः पञ्चगव्यैश्च तीर्थवल्मीकमृज्जलैः ॥२७१॥**

काषायैः पञ्च-कषाय-जलैः, पञ्च-गव्यैस् तीर्थ-जलैर् वल्मीक-मृज्-जलैश् चेत्य् एवं चतुर्भिः ॥२७१॥

**अथ तत्र मन्त्राः**
> **समुद्रज्येष्ठा सलिलस्य मध्याद्-या आपो दिव्या उत वा श्रवन्ति । **
> **यासां राजा वरुणो याति मध्ये यासु राजा वरुणो यासु सोमः ॥२७२॥**
> ** इति ।**

समुद्र-ज्येष्ठा इत्यादि-चतुर्मन्त्रैः क्रमेण स्नपनमिति ज्ञेयम् ॥२७२॥

मात्स्ये—
> **ततो लिङ्गमथार्चां वा नीत्वा स्नपनमण्डपम् । **
> **गीतमङ्गलशब्देन स्नपनं तत्र कारयेत् ॥२७३॥**
> **पञ्चगव्यैः कषायेण मृद्भिर्भस्मोदकेन च । **
> **शौचं तत्र प्रकुर्वीत वेदमन्त्रचतुष्टयात् ॥२७४॥**
> ** **

पञ्च-गव्यः पञ्च-कषायैश् च तीर्थादि-मृद्भिः भस्मोदकेन चेत्य् एवं चतुर्भिः । समुद्र-ज्येष्ठा इत्यादि-वेद-मन्त्र-चतुष्टयात् क्रमेण स्नपनं कारयेत् ॥२७४॥

हयशीर्षपञ्चरात्रे—
> **ध्रियमाण-वितानेन ब्रह्मघोषेण तां बुधः । **
> **तत्र पीठे समारोप्य भद्रं कर्णेति कीर्तयन् ।**
> **स्नापयेच्छुद्धतोयेन शुद्धवत्या तु देशिकः ॥२७५॥**
> ** **

शुद्धवत्या मन्त्रेण ॥२७५॥
> **स्नापिता गन्धतोयेन शिल्पिदोपैर्विमुच्यते । **
> **मन्त्रैर्गन्धादिनाभ्यर्च च्छादयेच्छुद्धवाससा ॥२७६॥  
अथ नेत्रोन्मीलनम्**
> **ततश्वोन्मीलयेन्नेत्रे तन्मन्त्रेण विचक्षणः । **
> **तयोश्च ज्योतिरुत्कीर्य शुभां दृष्टिं प्रकल्पयेत् ॥२७७॥**

उत्कीर्य उज्ज्वाल्य दृष्टि-भेदान् ज्ञात्वा दृष्टिं शुभां प्रकल्पयेद् इत्यर्थः ॥२७७॥

तथा च मात्स्ये—

**देवं प्रस्तरणे कृत्वा नेत्रे ज्योतिः प्रकल्पयेत् ॥२७८॥**
> 

हयशीर्षपञ्चरात्रे च—
> **यजमानस्ततो भक्त्या देशिकं परितोषयेत् । **
> **कांस्यदोहां वस्त्रकण्ठां ताम्रपृष्ठां पयस्विनीम् ॥२७९॥**
> **रौप्याङ्घ्रिं स्वर्णशृङ्गीं तां सुशीलां तरुणीं शुभाम् । **
> **प्रणम्य विधिना धेनुं दद्याद्वाग्भिः क्षमापयेत् ॥२८०॥**
> ** **
> **अवधार्य जगच्छान्तिं नेत्रे चोन्मीलयेद्बुधः ।**
> **चित्रं देवेति मन्त्रेण ज्योतिर्देवस्य चोत्किरेत् ॥२८१॥**
> ** **
> **अग्निज्योतीतिमन्त्रेण ज्ञात्वा दृष्टिं प्रकल्पयेत् । **
> **दृष्टिभेदांस्तु सकलान् वर्णयिष्ये तवोपरि ॥२८२॥**
> **तथा च तत्रैव लेप्यार्चास्थापनप्रसङ्गे—**
> **चित्रं देवेति-मन्त्रेण सोम्यां दृष्टिं तु कारयेत् ॥२८३॥**
> ** **
> **दृष्टयो बहुधा नाट्यशास्त्रेषु परिकीर्तिताः । **
> **किं त्वत्रोद्देशतो वक्ष्ये दृष्टीनां लक्षणं द्विज ॥२८४॥**
> **हसिता घूर्णिता क्षिप्ता तथान्तर्वेदनातुरा । **
> **विदिष्ट लज्जिता क्रूरा प्रसन्ना मदनातुरा ॥२८५॥**

हसिताघूर्णितादीनाम् अवलोकन-भेदेनेषद् अवान्तर-भेदः कल्पयितव्यः ॥२८५॥
> **लज्जिता कम्पिता तृप्ता दीनान्तर्निहिता तथा ।**
> **विशालान्तरविक्षिप्ता ऊर्ध्वक्षिप्ता सुवर्णिता ॥२८६॥**
> ** **
> **पार्श्वावलोकिनी चाधःक्षिप्ता नासाग्रगोचरा । **
> **समावलोकिनी क्रान्ता योगदृष्टिस्तथा शुभा ॥२८७॥**
> **वीभत्सा करुणालोका ईषत्क्षिप्ता च केकरा । **
> **विभ्रान्ता लूलिता चान्तःकोपहर्षसमन्विता । **
> **एवं ज्ञात्वा दृष्टिभेदेन् प्रतिमासु प्रयोजयेत् ॥२८८॥**
> ** इति ।  
अथ नेत्राभ्यञ्जनम्**

तत्रैव—
> **ततः शुक्लानि पुष्पाणि घृतसिद्धार्थकं तथा । **
> **दूर्वा कुशाग्रं देवस्य दद्याच्छिरसि देशिकः ।**
> **पठन् रक्षोहनं सर्वमन्त्रमाथर्वणं तथा ॥२८९॥**
> ** **
> **रौप्यं भाजनमादाय मधुरत्रयसंयुतम् । **
> **मधुवातेति मन्त्रेण मन्त्रयित्वाष्टधा पुनः ॥२९०॥**
> ** **
> **शलाकया सुवर्णस्य नेत्रे चाभ्यञ्जयेद्गुरुः । **
> **हिरण्यगर्भमन्त्रेण इमं मे इति कीर्तयेत् ॥२९१॥  
अथार्घ्यार्पणादि**
> **समर्प्य चार्घ्यं देवाय या दिव्या आप इत्यतः । **
> **इन्द्रादिभ्यो बलिं दद्यात् सिद्धार्थघृतपायसैः ॥२९२॥  
अथार्घ्यद्रव्याणि**

मात्स्ये—
> **दध्यक्षतकुशाग्राणि क्षीरं दूर्वां तथा मधु । **
> **यवाः सिद्धार्थकास्तद्वदष्टाङ्गोऽर्घ्यः फलैः सह ॥२९३॥**
> ** इति ।**

अक्षताश्चात्र खण्ड-तण्डुलाः, भविष्योक्तार्घ्य-द्रव्याणि च पूर्वं नित्य-पूजायाम् अर्घ्य-प्रसङ्गे लिखितानि सन्ति । भविष्य-हयशीर्षोक्तार्घ्य-द्रव्य-भेदश् च फलादि-भेदं कल्पयित्वा सोढव्यः, एवम् अन्यत्रापि ॥२९३॥

**अथ माङ्गल्याचरणामङ्गलनिवारणञ्च**
> **देवं पुष्पैरलङ्कृत्य धूपयित्वा प्रणम्य च ।**
> **परिधाप्य च वस्त्रे द्वे ब्राह्मणान् स्वस्ति वाचयेत् ॥२९४॥**
> ** **
> **तेभ्योऽथ दक्षिणां दत्त्वा होमाचार्याय गामपि । **
> **आवाह्य मन्त्रयेद्देवं नमो भगवते इति ॥२९५॥**
> **विलिखन् काच्चनेनाथ श्रीमूर्तिं मङ्गलानि तु । कारयेद्गीतवाद्यादौन्यमाङ्गल्यञ्च वारयेत् ॥२९६॥**

तथा च भविष्ये—
> **अर्घ्यं दत्त्वा नमस्कृत्य आर्चयित्वा यथाक्रमम् । **
> **दत्त्वा सगुग्गुलं धूपं देवदेवस्य धीमतः ।**
> **प्रच्छाद्य वस्त्रयुग्मेन ततः कार्यं तु लक्षणम् ॥२९७॥**
> ** **

लक्षणं काञ्चनेन लिखनादि, तच्च श्रीवत्स-लक्षणादि ॥२९७॥

मात्स्ये—
> **सर्वतस्तु बलिं दत्त्वा सिद्धार्थघृतपायसम् । **
> **शुक्लपुष्पैरलङ्कृत्य घृतगुग्गुलधूषितम् ।**
> **विप्रेण वाचनं कुर्यात् दत्त्वा शक्त्या च दक्षिणाम् ॥२९८॥**
> ** **
> **गामेकां कनकं तद्वत् स्थापकाय निवेदयेत् । **
> **लक्षणं कारयेद्भक्त्या मन्त्रेणानेन वै द्विजः ॥२९९॥  
तत्र मन्त्रः**
> **ओं नमो भगवते तुभ्यं शिवाय हरये नमः । **
> **हिरण्यरेतसे विष्णो विष्णुरूपाय ते नमः ॥३००॥**
> **मग्त्रोऽयं सर्वदेवानां नेत्रज्योतिःस्वपि स्मृतः । **
> **एवमामन्त्र्य देवेशं काञ्चनेन विलेखयेत् ॥३०१॥**
> ** **
> **मङ्गलानि निवेद्यानि ब्रह्मघोषञ्च गीतकम् । **
> **ऋद्ध्यर्थं कारयेद्विद्वानमाङ्गल्यनिवारणम् ॥३०२॥  
अथ पुनर्विशेषतः स्नपनम्**
> **हस्तमात्रमिते भद्रपीठे क्षीरितरूद्भवे । **
> **विन्यस्य स्नापयेद्देवं पञ्चगव्यादिभिस्ततः ॥३०३॥**
> ** **

क्षीरितरवः क्षीर-युक्त-वृक्षा उडुम्बरादयस् तद्-उद्भवे ॥३०३॥

मात्स्ये—
> **गजाश्वरथ्यावल्मीकवराहोत्खातमण्डलात् । **
> **अग्न्यागारात्तथा तीर्थाध्रदाद्गोमण्डलादपि ।**
> **कुम्भेषु मृत्तिकां दद्यादुद्धृतासीति मन्त्रवित् ॥३०४॥**
> ** **
> **शन्नो देवीत्यपां मन्त्र आपो हिष्ठेति या ऋचः ।**
> **सावित्र्यादाय गोमूत्रं गन्धद्वारेति गोमयम् ॥३०५॥**
> ** **

मन्त्रविद् इत्युक्तम्; तन्-मन्त्रान् एवाभिव्यञ्जयति—शन्न इति । अपां मन्त्रो यः, याश् च आपो हिष्ठेत्य् ऋचः, त एव स्नाने मन्त्रा इत्यर्थः । अत्र पञ्च-गव्य-पञ्च-कषायेणेत्यादि-पूर्व-लिखित-मात्स्य-वचनात् पञ्च-गव्यादिभिश् चतुर्भिः समुद्र-ज्येष्ठा इत्यादि-मन्त्र-चतुष्टयेन यथाक्रमं पूर्ववदादौ स्नपनमिति केषाञ्चित् सतां मतम् । अन्यानपि दर्शयति—सावित्र्यादिना ॥३०४-३०५॥
> **आप्यायस्वेति च क्षीरं दधिक्राव्णेति वै दधि । **
> **तेजोऽसीति घृतं तद्वद्देवस्य त्वेति चोदकम् ।**
> **कुशमिश्रं जपेद्विद्वान पञ्चगव्यं भवेत्ततः ॥३०६॥**
> ** **

कुश-मिश्रम् उदकं च देवस्य त्वेति जपेद् अभिमन्त्रयेत् ॥३०६॥
> **स्नाप्याथ पञ्चगव्येन दध्ना शुद्धेन वै ततः । **
> **दधिक्राव्णेति मन्त्रेण कर्तव्यमभिमन्त्रणम् ॥३०७॥**

अथ जपानन्तरं, पञ्च-गव्येन स्नापयित्वा पञ्चामृत-स्नपनम् आह—दध्नेत्यादि ॥३०७॥
> **आप्यायस्वेति पयसा तेजोऽसीति घृतेन च । **
> **मधुवातेति मधुना ततः पुष्पोदकेन च ।**
> **सरस्वत्यै भैषज्येन कार्यं तस्याभिमन्त्रणम् ॥३०८॥**

अत्र च शर्करास्थाने पुष्पोदकं ज्ञेयम् । तत्र सरस्वत्यै भैषज्येनेति मन्त्रः । एव सर्वत्रोह्यम् ॥३०८॥
> **हिरण्याक्षेति मन्त्रेण स्नापयेद्रत्नवारिणा । **
> **कूशाम्भसा ततः स्नानं देवस्य त्वेति कारयेत् ॥३०९॥**
> **फलोदकेन च स्नानमग्न आयाहि कारयेत् । **
> **ततस्तु गन्धतोयेन सावित्र्या चाभिमन्त्रयेत् ॥३१०॥**
> **ततो घटसहस्रेण सहस्रार्द्धेन वा पुन । **
> **तस्याप्यर्द्धेन वा कुर्यादथवाष्टशतेन वा ॥३११॥**
> ** **

अष्ट-शतेन—अष्टोत्तर-शतेनेत्यर्थः । क्रमेण सङ्ख्यानुक्तेः ॥३११॥
> **चतुःषष्ट्या तदर्द्धेन तदर्द्धेनाथवा पुनः । **
> **चतुर्भिरथवा कुर्याद्घट नामपि वित्तवान् ॥३१२॥**
> **सौवर्णै राजतैर्वापि ताम्रैर्वा रीतिकोद्भवैः ।**
> **कांस्यैर्वा पार्थिवैर्वापि स्नपनं शक्तितो भवेत् ॥३१३॥**
> ** **

रीतिकं—पित्तलम् ॥३१३॥
> **सहदेवी वचा व्याघ्री बला चातिबला तथा । **
> **शङ्खपुष्पी तथा सिंही अष्टमी च सुवर्चला ।**
> **महौषध्यष्टकं ह्येतन्महास्नानेषु योजयेत् ॥३१४॥**

सहदेव्याद्य्-ओषध्य्-अष्टकं यवाद् व्रीह्य्-अष्टकं च तथा कुम्भेषु मृत्तिकादिकं दद्याद् इति पूर्वोक्त-गजस्थानादि-मृत्तिकाष्टकं चोक्तेषु कुम्भेषु निक्षिप्य सर्वत्र स्नाने नियोजयेद् इत्यर्थः । तत्र व्याघ्री क्षुद्र-वार्ताकुः, सिंही कण्टकारिका, शाटयः शालयः, प्रियङ्गवः कङ्गवः, व्रीहयः षष्टिकाः ॥३१४॥
> **यवगोधूमनीवारतिलश्यामाक्शाटयः । **
> **प्रियङ्गवो ब्रीहयश्च स्नानेषु परिकल्पयेत् ॥३१५॥**
> ** **

भविष्ये—
> **पञ्चगव्यं दधि क्षीरं तथा मधु धृतं नृप । **
> **रत्नवारि कुशाम्भश्च फलगन्धादिकं तथा ॥३१६॥**
> ** **
> **उपस्नानैः कषायैश्च दिव्यौषधिभिरेव च । **
> **वल्मीकात् पर्वत ग्राच्च सरस्तीर्थाद्घ्रदाद्गजात् ।**
> **अग्न्यागारात्तु गृह्णीयादष्टमीञ्च चतुष्पथात् ॥३१७॥**
> ** **

पञ्च-गव्यादिकं कषायादिभिः सह गृह्णीयाद् इत्य् उत्तरेणान्वयः । उपस्नानैः स्नानोपयुक्तैर् इत्यर्थः, अष्टमीं मृत्तिकामिति शेषः ॥३१६-३१७॥
> **उद्धृतासीत मत्रेण मर्दयेत्तु समालभेत् । **
> **उपमानिकेति प्रथमं मन्त्रोणानेन लेपयेत् ॥३१८॥**

लेपयेन् मृदैव ॥३१८॥
> **स्नानमन्त्रांस्ततश्चान्यान् वक्ष्यामि ते महीपते । **
> **गायत्र्या चैव गोमूत्रं गन्धद्वारेति गोमयम् ॥३१९॥**
> ** **
> **आप्यायस्वेति च क्षीरं दधिक्राव्णेति वै दधि । **
> **तेजोऽसि शुक्रमित्याज्यं देवस्य त्वा कुशोदकम् ॥३२०॥**
> ** **
> **एभिस्तु पञ्चभिर्मन्त्रैः प्रथमं स्नापयेद्धरिम् । **
> **द्वितीये दधिक्राव्णेति दध्ना च स्नानमाचरेत् ॥३२१॥**
> ** **
> **आप्यायस्वेतिमन्त्रेण क्षीरेण स्नापयेद्बुधः ।**
> **तेजोऽसीति ततः पश्चाद्धृतेन स्नानमाचरेत् ॥३२२॥**
> ** **
> **तदन्ते मधुना स्नानं मधुवाता ऋतायते । **
> **रत्नवारि ततः पश्चाद्धरिण्याक्षेति मन्त्रयेत् ॥३२३॥**
> **कुशाम्भसा ततः स्नानं देवस्य त्वेति मन्त्रयेत् । **
> **फलोदकैस्ततः स्नानं अग्न आयाहि वीतये ॥३२४॥**
> ** **
> **दद्यातु गन्धतोयानि सावित्र्या त्वभिमन्त्रयेत् ।**
> **कारयेच्च महास्नानं ततः स्नानादनन्तरम् ॥३२५॥**
> ** **
> **कलसानां सहस्रेण कुर्यात् पञ्चशतेन वा । **
> **अथवा तस्य सार्द्धेन तथा चाष्टशतेन वा ॥३२६॥**
> **चतुःषष्ट्या तदर्द्धेन षोडशैरष्टभिस्तथा । **
> **यथालाभं यथाकालं यथाविभवमात्मनः ॥३२७॥**
> ** **
> **अकालमूलैः कलसैः सुपक्वैः सुदृढैर्नवः । **
> **राजतैस्ताम्रसौवर्णैः कांस्यरैतिकपार्थिवैः ॥३२८॥**
> ** **
> **बला चातिबला चैव शङ्खपुष्पी सुवर्चला । **
> **सहदेवी च सिंही व वचा व्याघ्री तथैव च । **
> **ओषधीनां गणेनैवं स्नापयेद्देवमच्युतम् ॥३२९॥**
> ** इति ।  
अथ विशेषान्तरम्**

तत्रैव—
> **फलोदस्नपनात् पश्चात् चूर्णैरुद्वर्त्य शोभनैः ।**
> **स्नापयित्वा कदुष्णाद्भिः स्नापयेत् शीतवारिणा ॥३३०॥**
> ** **

शौभनैः यवादि-सम्भवैः सुगन्धि-द्रव्ययुतैः ॥३३०॥
> **चन्दनाद्यैर्विलिप्याथ शुक्लमाल्याम्बरादिना । **
> **भूषयित्वोपवीतं च दन्तकाष्ठं तथार्पयेत् ॥३३१॥**

चन्दनेन, आद्य-शब्दात् कुङ्कुमादिभिश् च मिश्रितैर् विलिप्य, यज्ञोपवीतञ्च शक्लमेवार्पयेत, तथेति समुच्चये ॥३३१॥
> **ततश्च कारयेत् स्नान सुगन्धिसलिलादिना । **
> **इत्येवमत्र विज्ञेयो विशेषः शिष्टसम्मतः ॥३३२॥**

ततः दन्तकाष्ठार्पणाद् अनन्तरं तु दद्यात् तु गन्धतोयानि इत्यादिना फलोदक-स्नानानन्तरं यत् सुगन्धि-सलिलादिना स्नानम् उक्तं, तत् कारयेद् इत्यर्थः । सुगन्धि-सलिलञ्च तगर-मुक्तक-ह्रीवेरागुरु-तुरुष्क-चन्दन-कर्पूर-कुङ्कुम-मृगमदैः परम-सुगन्धि-द्रव्यैः संस्कृतं जलम् ॥३३२॥

तथा च हयशीर्षपञ्चरात्रे—
> **घृतेनाभ्यञ्जयेत् पश्चात् पठन् घृतवतीं बुधः । मसूरचूर्णनोद्वर्तेदतो देवेति कीर्तयत् ॥३३३॥**
> ** **

पश्चात् नेत्राभ्यञ्जनाद् अनन्तरं, शलाकया सुवर्णस्य इत्यादि-श्लोकस्य घृतेनेत्यादि-पाठात् ॥३३३॥
> **क्षालयेदुष्णतोयेन सप्त ते अग्नेति देशिकः । **
> **चन्दनेनानुलिप्येत द्रुपदादिव इतृयचा ॥३३४॥**
> ** **
> **नादेयैः स्नापयेत्तोयैरापो हिष्ठेति देशिकः । **
> **स्नापयेद्रत्नतोयेन पावमानीभिरेव च ॥३३५॥**
> ** **
> **समुद्रं गच्छ मन्त्रेण स्नापयेच्चन्दनोदकैः । **
> **नागकेशरतोयेन श्रीश्च तेत्यभिषेचयेत् ॥३३६॥**
> ** **
> **गायत्त्र्या पद्मतोयेन पञ्चमृत्तिकया ततः । **
> **हिरण्यवर्णाः शुचय इति मन्त्रेण सेचयेत् ॥३३७॥**
> ** **

पद्म-तोयेन पद्म-मूल-मृज्-जलेन, एवम् अन्यत्रापि पूर्वोक्तानुसारेणोह्यम् । पञ्च-मृत्तिकाः तीर्थादि-स्थान-पञ्चक-मृदः, ताभिश्च हिरण्येत्यादि-मन्त्रेणाभिषेचयेत् । मृत्तिकयेत्य् एक-वचनान्तम् आर्षम् ॥३३७॥
> **इमं मेति च मन्त्रेण स्नापयेत् सिकताजलैः । **
> **वल्मीकतोयन हरिं तद्विष्णोरिति स्नापयेत् ॥३३८॥**
> **या ओषधीति मन्त्रेण स्नानमोषधिमङ्गलम् । **
> **यज्ञयज्ञेति मन्त्रेण दद्यात् काषायजं जलम् ॥३३९॥**

ओषधिभिर् मङ्गलं यत् तत् स्नानम् ॥३३९॥
> **पयः पृथिव्या मन्त्रेण पञ्चगव्येन स्नापयेत् । **
> **याः फलिनीरिति हरिं फलतोयेन सेचयेत् ॥३४०॥**
> ** **
> **विश्वतश्चक्षुरित्युक्त्वोत्तरकुम्भेन सेचयेन् । **
> **मूर्धानं दिवमन्त्रेण कुर्यादुद्वर्तनं हरेः ॥३४१॥**
> ** **
> **धात्रीफलं मुरामांसीयुतं शिरसि स्नापयेत् । **
> **मानस्तोकेति मन्त्रेण ततो गन्धोदकै पुनः ॥३४२॥**
> **गन्धद्वारेति-मन्त्रेण ततः स्नपनमाचरेत् । **
> **एकाशीति-पदन्यरतैर्घटैर्मलयभूषितैः ।**
> **इदमापेति मन्त्रेण सर्वैरेवाभिषेचयेत् ॥३४३॥**
> ** इति । **
> **अथवा पञ्चकाषाय-जलादिस्नपनं सकृत् । **
> **कार्यमन्यच्च सकलं तथा लिखितमेव तत् ॥३४४॥**

पूर्वं शिल्पि-परितोषणानन्तरं कुशाद्यास् तरणे न्यस्येत्यादिना स्नपनं लिखितं, पुनश् चाधूना विशेषतः स्नपनम् एतल्-लिखितम् इत्येवं वार-द्वयं स्नपनं केषाञ्चित् सतां पद्धतिकाराणां सम्मत्यालेखि । तत्र मात्स्ये—ततो लिङ्गम् अथार्चां वा इत्यादिना स्नपनम् एकम् एवोक्त्वा तद्-अनन्तरम् एव गन्ध-वस्त्रार्पणं, ततश्चोत्थापनादिकम् उक्तम् । अथातः सम्प्रवक्ष्यामि देव-स्नपनम् उत्तमम् इत्यादिना चान्ते केवल-स्नपन-विधिर् विवेच्य विस्तरेण दर्शितः । भविष्ये च— आनयित्वा तु देवेशम् इत्यादिना, तथान्ते च यथा कुर्यात् तच्च सङ्क्षेपतः शृणु इत्यादिना च प्रायस् तथैवोक्तम् एवम् एकम् एव स्नपनं गम्यते, तथा भगवता श्री-हयशीर्ष्णापि शिल्पि-शालायां शुद्ध-तोय-मात्र-स्नपनम् उक्त्वा नेत्राभ्यञ्जनाद् अनन्तरं घृतेनाभ्यञ्जयेत् पश्चात् इत्यादिना स्नपनम् एवमेव विवृत्योक्तम् इत्य् एवमादिकं प्रक्रिया-गौरवञ्च विचार्य पूर्व-लिखितं केषाञ्चित् पद्धतिकाराणां पक्षं निरस्यन्निव पक्षान्तरं लिखति—अथवेति । पञ्चकषाय-पञ्चगव्यादिभिः स्नपनं यत्, तत् सकृत् एकवारम् एव कार्यं, न तु पूर्व-स्नपनाभावेन तद्-अनन्तर-लिखित-कृत्यम् अपि न वार्यम्, अपि तु तत् सर्वं कर्तव्यम् एवेति लिखति—अन्यच्चेति । तत् पूर्व-लिखितं श्री-नेत्रोन्मीलनादिकम् ॥३४४॥

**अथ स्नपनमाहात्म्यम्**

तत्रैव—
> **एष साधारणः प्रोक्तः स्नपनस्य विधिर्मया । **
> **य एवं विधिवत् कुर्यात्तस्य पुण्यफलं शृणु ॥३४५॥**
> **यावन्ति जलबिन्दूनि मम गात्रो निवेशयेत् । **
> **तावद्वर्षसहस्राणि स्वर्गलोके महीयते ॥३४६॥**

स्वर्ग-लोके महीयते इति वैकण्ठ-लोकं गच्छन् पथि इन्द्रादिभिर् भक्तया विश्रमय्य चिरम् अभ्यर्च्यते इत्यर्थः ॥३४६॥

**अथ श्रीमूर्त्युत्थापनम्**
> **ततश्च विधिवद्विद्वान् सम्पूज्य वाहनादिभिः । **
> **औत्थापनिक-मन्त्रेण देवमुत्थापयेच्छनैः ॥३४७॥**

औत्थापनिकेन उत्थापन-सम्बन्धिना मन्त्रेण, एवम् अग्रेऽपि ॥३४७॥

मात्स्ये—
> **एवं स्नाप्य ततो देवं पूज्य गन्धानुलेपनैः । **
> **प्रच्छाद्य वस्त्रयुग्मेन अभिवस्त्रेत्युदोहरन् ।**
> **उत्थापयेत्ततो देवमुत्तिष्ठ ब्रह्मणस्पते ॥३४८॥**
> ** **

भविष्ये हयशीर्षे च—
> **आवाहयेत्ततो विष्णुं शुक्लस्फटिकसन्निभम् । **
> **एह्येहि भगवन् विष्णो लोकानुग्रहकारक ।**
> **यज्ञभागं गृहाणेमं वासुदेव नमो नमः ॥३४९॥**
> ** **
> **अनेनावाह्य देवेशं कुर्यात् कौतुकमोचनम् ।**
> **मुञ्चामि त्वेति मन्त्रेण देशिकस्यापि मोचयेत् ॥३५०॥**
> ** **

स्नपनानन्तरम् उत्थापन-पूर्व-कृत्यम् आह—आवाह्येत्यादिना उच्चरेद् इत्य् अन्तेन । सर्वं स्पष्टार्थमेव ॥३५०॥
> **हिरण्मयेति मन्त्रेण अर्घ्यं देवाय दापयेत् । **
> **अतो देवेति-सूक्तेन पाद्यं कृष्णाय मन्त्रितम् ।**
> **मधूवातेति मन्त्रेण मधुपर्कं निवेदयेत् ॥३५१॥**
> ** **
> **मयि गृह्णाति मन्त्रेण दद्यादाचमनं बुधः । **
> **अक्षन्नमीमदन्तेति किरेद्दूर्वाक्षितं बुधः ॥३५२॥**
> **निम्मञ्छनं ततः कुर्यात् काण्डात् काण्डेति देशिकः ।**
> **गन्धं गन्धवतीत्येवमुन्नयामीति माल्यकम् ॥३५३॥**
> ** **
> **इदं विष्ण्विति मन्त्रेण दद्याद्यज्ञोपवीतकम् । **
> **बृहस्पतेति-मन्त्रेण वस्त्रयुग्मे प्रदापयेत् ॥३५४॥**
> **वेदाहमेकं पुरुषमुत्तरीयं निवेदयेत् । **
> **सकलीकरणं कुर्यात् पठन् व्रतमहाव्रतम् ॥३५५॥**
> ** **
> **ओषधयः संवदन्ते सपुष्पकरणं ततः । **
> **धूरसीति पठन् भक्त्या धूपं दद्यात् सगुग्गुलम् ॥३५६॥**
> ** **
> **विभ्राडिति सूक्तेन अञ्जनं तु प्रदापयेत् । **
> **युञ्जन्तीति च मन्त्रेण रोचनातिलकं तथा ॥३५७॥**
> **दद्यात् पुष्पाणि माल्यानि दीर्घायुष्ट्वेति मन्त्रवित् ।**
> **इन्द्रच्छत्रेति मन्त्रेण श्वेतं छत्रं प्रदापयेत् ॥३५८॥**
> ** **
> **आदर्शं तु विराजेन विकर्णेन तु चामरम् । **
> **रथान्तरेणाभरणं व्यजनं वायुदैवतैः ॥३५९॥**
> **मुञ्चामि त्वेति सूक्तेन पुष्पमालार्चनं ततः ।**
> **ततः स्तुवीत गोविन्दं मन्त्रैर्वेदादिभिर्विभुम् ॥३६०॥**
> ** **
> **तथा पुरुषसूक्तेन बृहत्साम्ना सुरोत्तम । **
> **शशिकर्णीति नवभिः सूक्तैः सुरगणार्चितम् ॥३६१॥**
> ** **
> **शान्तातीयेन च स्तूयाद्गुह्योपनिषदैस्तथा । **
> **सर्वमेतत् समं कुर्यात् पिण्डिकायामपि द्विज ॥३६२॥**

पिण्डिकायामपीति च यथा भगवन्-मूर्तेः स्नपनावाहनादिकं कुर्यात् तथा पिण्डिकाया अपि स्नपनावाहनादिक कुर्याद् इत्यर्थः । एतच् चाग्रे पिण्डिकाशोधने लेख्यम् एव, उत्थापनं च उत्तिष्ठेति समुत्थाप्येत्य् अग्रे लेख्य-वाक्याद् उद्दिष्टमेव । तच्चैकपाद-मात्रत्वाद् अत्र न लिखितम् ॥३६२॥
> **देवस्योत्थानसमये सौपर्णं सर्वमुच्चरेत् ॥३६३॥  
अथ अधिवासमण्डपे प्रवेशः**
> **महतानेकवाद्येन पताकादिविभूषितम् । **
> **यानमारोहयेद्देवमारोहणिक-मन्त्रतः ॥३६४॥**
> ** **
> **आनीय तोरणाभ्यासमधिवासनमण्डपम् । **
> **प्रावेशनिक-मन्त्रेण सुख देवं प्रवेशयेत् ॥३६५॥**
> ** **

पश्चिम-द्वारेण देवं प्रवेशयेद् इति सतां मतम्, पिण्डिकामपि श्री-मूर्त्या सह रथम् आरोप्याधिवासन-मण्डपं प्रवेशयेद् इति, तथाविधे परे स्थाने इत्यादि श्री-हयशीर्षोक्तेः । अग्रे पिण्डिकाशोधने लेख्यानुसारेण द्रष्टव्यम् । तथा तत्रैवैकस्मिन् मण्डपान्तःप्रदेशे निवेश्य तस्या अधिवासादिकं च बोद्धव्यम् ॥३६५॥

तथा च तत्रैव—
> **उत्तिष्ठेति समुत्थाप्य कुर्याद्ब्रह्मरथेशुभे । **
> **शाकुनेन तु सूक्तेन मण्डपे सन्निधापयेत् ॥३६६॥**
> ** **

ब्रह्मरथे ब्राह्मण-वाह्य-शिविकादियाने ॥३६६॥

भविष्ये—
> **रथे तिष्ठेति मन्त्रेण रथमारोहयेत् प्रभुम् । **
> **शङ्खन्दुन्दुभिनिर्घोषैः पताकाभिरलङ्कृतम् ॥३६७॥**
> **आरोप्य सदृशे याने आनयेत्तोरणान्तिकम् । **
> **प्रवेशयेत्ततो देवं स्थापकः शंसितव्रतः ॥३६८॥**
> ** **

मात्स्ये—
> **रथे ब्रह्मरथे वापि धृतं शिल्पिगणेन च । **
> **आरोप्य चालयेद्विद्वानाकृष्टेन प्रवेशयेत् ॥३६९॥  
श्रीमूर्तिस्थापनप्रकारः**

पद्मे—
> **कृत्वा प्राग्लिखितैर्दर्भैः प्रागग्नेर्वंशपल्लवैः । **
> **पुष्पैर्वास्तरणं कृत्वा वस्त्रेणाच्छादयेद्गुरुः ॥३७०॥**
> **प्राङ्मुखं स्थापयित्वास्मिन् देवं कुर्यात् प्रदक्षिणम् । **
> **निद्राकुम्भं शिरोदेशे न्यसेद्दत्वोपधानकम् ॥३७१॥**
> ** **

अस्मिन् वस्त्राच्छादितास् तरणे ॥३७१॥
> **मध्वाज्याक्तांश्च सिद्धार्थान् दत्त्वा गात्राणि संस्पृशन् । **
> **गन्धपुष्पैः समभ्यर्च्य दद्यात् प्रतिसरं सितम् ॥३७२। **

गात्राणि संस्पृशन् देवस्य दक्षिण-पार्श्वे उपविष्टः अग्रे लेख्येन ओं आप्यायस्वेत्यादि-मन्त्र-द्वयेन देवस्याङ्गान्यालभमानः सन् देव-हस्ते प्रतिसरं सूत्र-विशेषं दद्यात् ॥३७२॥
> **देवं चाच्छाद्य सद्वस्त्रैश्छत्रादीनि निधाय च । **
> **प्रज्वाल्य चतुरो दीपान् न्यसेत् कुम्भांश्च पादयोः ॥३७३॥**

आदि-शब्दात् चामर-व्यजनादीनि, तानि चाग्रे व्यक्तानि भविष्यन्ति । शिष्टाचारतः सायं द्वारेषु च चतुरो दीपान् प्रदीपं च, पञ्च-गव्य-तीर्थोदक-पूर्ण-कुम्भांश्च चतुरः पादयोः देव-पादान्तिके न्यस्येत् धारयेत् ॥३७३॥
> **क्षीरादिकं निवेद्याथ भक्ष्यपेयादिभिः शुभैः । **
> **मण्डपं तत् प्रपूर्याथ सर्वतो वितरेद्बलिम् ॥३७४॥**

तथा क्षीरमादि-शब्देन घृतं मधु च, ओं अभि त्वा शूर नो नुमः इति-मन्त्रेण देव-पाद-निकट-स्थाने निवेद्य, तत् अधिवास-मण्डपं बलिं च सर्वतो भूवि दद्यात् । सन्ध्यायां मध्य-रात्रे उषसि च दश-दिक्षु शक्रादिभ्यः भगवान् प्रीयताम् इत्यभिधाय मातृ-विघ्नगणेभ्यश् च प्रत्येकं पुष्पाक्षत-मिश्र-बलिं दद्याद् इति शिष्टाचारतो ज्ञेयम् ॥३७४॥

हयशीर्षे—
> **पुष्पोपशोभिते स्थाने चन्द्रातपविभूषिते । **
> **मुक्ताहारैर्लम्बमाने दीपमालोपशोभिते ॥३७५॥**
> ** **

मण्डपे सन्निधापयेद् इत्युक्तं, तद्-अनन्तर-कृत्यम् आह—पुष्पोपशोभित इत्यादिना स्थाने इति मण्डपान्तर-वेदिकायाम् इति बोद्धव्यम् ॥३७५॥
> **भक्ष्यभोज्यैरनेकैश्च सान्द्रपल्लवशोभिते । **
> **दिव्यपर्यङ्कन्यस्तायां तूलिकायां सुरोत्तम ।**
> **अतो देवेति मन्त्रेण शय्यायां स्थापयेद्धरिम् ॥३७६॥**
> ** **
> **तथाविधे परे स्नाने पिण्डिकां सन्निवेशयेत् । **
> **श्रायन्तीयेन सूक्तेन श्रीसूक्तेन निवेशयेत् ॥३७७॥**

पिण्डिकां सन्निवेशयेद् इत्युक्तं, तच्च केन मन्त्रेणेत्याह— श्रायन्तीयेनेति ॥३७७॥
> **निद्राख्यं कलसं रत्नगर्भवस्त्रयुगान्वितम् । **
> **खण्डकाद्यैरनेकैश्च पूरयेच्च समन्ततः ॥३७८॥**
> ** **

भविष्ये—
> **प्रागग्रैर्दर्भवंशैश्च राजन् दिव्यदलैः शुभैः । **
> **पुष्पैश्च रचयेच्छयां कोमलैर्दिव्यपल्लवैः ॥३७९॥**
> ** **

दर्भैर् वंशैश्च ॥३७९॥
> **उपरिष्टाच्च शय्याया देयं प्रस्तरणं शुभम् । **
> **दुकूलं पट्टसञ्छन्नकार्पासं चाप्यसम्भवे ॥३८०॥**

प्रस्तरणम् आच्छादनम् ॥३८०॥
> **प्रदक्षिणं ततः कुर्यात् स्थापकः प्रयतः शुचिः ॥३८१॥**
> ** **
> **प्राङ्मुखन्तु ततः कृत्वा भद्रपीठे सुसंस्थिते । **
> **पूरयित्वाम्भसा स्वप्नकलसं चाप्यलङ्कृतम् ॥३८२॥**

पूरयित्वा मण्डपम् ॥३८२॥
> **सपुष्पं साक्षतं कृत्वा शिरोदेशे तु दापयेत् । **
> **शिरोदेवीति मन्त्रेण मातरः शुद्धयन्तु च ॥३८३॥**
> ** **

भद्र-पीठोपरि देवस्य शिरो-देशे निद्राकुम्भं दापयेत्, तत्र मन्त्र-द्वयं शिरोदेवीत्यादि ॥३८३॥
> **ततः शिरोन्नते भूय उपधानसमन्विते । **
> **शयने कारयेद्देवं विधिदृष्टेन कर्मणा ॥३८४॥**

शिर उन्नतं यस्मात् तस्मिन्, सन्धिर् आर्षः, तत्-प्रकारमेवाह—उपधानेन शुभं यथा स्यात् तथान्विते ॥३८४॥
> **मधुना सर्पिषाभ्यज्य दद्यात् सिद्धार्थकान् शुभान् ।**
> **स्थित्वा च दक्षिणे पार्श्व मन्त्रं च समुदाहरेत् ॥३८५॥**
> ** **

शुभान् गौर-वर्णान् सिद्धार्थान् एव मधु-सर्पिभ्याम् अभ्यज्य अभ्युक्ष्य ॥३८५॥
> **आप्यायस्वेति मन्त्रेण याते रुद्रे शिवेति च । **
> **सर्वाङ्गञ्च समालभ्य दद्यात् पुष्पं नराधिप ।**
> **श्वेतान् प्रतिसरान् दद्यान्मन्त्रेणैव नराधिप ॥३८६॥**
> ** **

सर्वाङ्गं देवस्य गात्राणि, सम्यक् आलभ्य स्पृष्ट्वा ॥३८६॥
> **बृहस्पतये त्वा मह्यं मन्त्रेण परिवेष्टयेत् । **
> **दुकूलपट्टकार्पासैस्तथा वल्कजरोमजैः ।**
> **चित्रपट्टैर्विचित्रैश्च छादयेत समन्ततः ॥३८७॥**
> ** **

बृहस्पतये इति मन्त्रेण दुकूलपट्टादिभिर् देवम् आच्छादयेत् ॥३८७॥
> **चामरं व्यजनं छत्रं वितानञ्च सुशोभनम् । **
> **दर्पणं पार्श्वतः स्थाप्य रत्नान्योषधयस्तथा ।**
> **गृहोपकरणेश्चान्यैः समन्तात् परिवारयेत् ॥३८८॥**
> ** **

देवस्य पार्श्वतश् छत्रादिकं स्थापनीयम् ॥३८८॥
> **भक्ष्यभोज्यान्नपानैश्च षड्विधैश्च विशेषतः । **
> **समन्तात् कारयैत्तत्र मण्डपञ्च सुशोभनम् ॥३८९॥**
> **प्रकीर्णश्चाप्रकीर्णश्च दातव्यो देवसन्निधौ । **
> **त्र्यम्बकं यजामहेति सर्वमेतद्धि कारयेत् ॥३९०॥**

प्रकीर्य यो बलिर् दीयते, स प्रकीर्ण ओदनादिः, तद्-इतरश् चाप्रकीर्णः ॥३९०॥

मात्स्ये—
> **ततः प्रास्तीर्यं शय्यायां स्थापयेच्छनकैर्भुवि ।**
> **कुशेष्वास्तीर्य पुष्पाणि दापयेत् प्राङ्मुखं ततः ॥३९१॥**
> ** **
> **ततस्तु निद्राकलसं वस्त्रकाञ्चनसंयुतम् । **
> **शिरोभागे तु देवस्य जपन्नेव निधापयेत् ।**
> **आपो देवीति-मन्त्रेण आपोऽस्मान्मातरोऽपि च ॥३९२॥**
> ** **
> **ततो दुकूलपट्टैश्चाच्छाद्य नेत्रोपधानकम् । **
> **दद्याच्छिरसि देवस्य कौशेयं वा विचक्षणः ॥३९३॥**
> **मधुना सर्पिषाभ्यज्य देवं सिद्धार्थकैस्ततः । **
> **आप्यायरवेति मन्त्रेण यात रुद्रे शिवेति च ॥३९४॥**
> **उपविश्यार्चयेद्देवं गन्धपुष्पैः समन्ततः । **
> **सितं प्रतिसरं दद्याद्वार्हस्पत्येति मन्त्रतः ॥३९५॥**
> ** **
> **दुकूलपट्टैः कार्पासैर्नानाचित्रैरथापि वा । **
> **आच्छाद्य देवं सर्वत्र छत्रं चामरदर्पणम् ।**
> **पार्श्वं तु स्थापयेत्तत्र वितानं पुष्पसंयुतम् ॥३९६॥**
> ** रत्नान्योषधयस्तद्वद्गृहोपकरणानि च । **
> **भाजनानि विचित्राणि शयनान्यासनानि च ।**
> **अभि त्वा शूर मन्त्रेण यथा विभवतो न्यसेत् ॥३९७॥**
> ** **
> **क्षीरं क्षौद्रं घृतं तद्वद्भक्ष्य भोज्यञ्च पायसम् ।**
> **षड्विधैश्च रसैस्तद्वत् समन्तात् परिपूरयेत् ॥३९८॥**
> ** **
> **बलिं दद्यात् प्रयत्नेन मन्त्रेणानेन भूरिशः । **
> **त्र्यम्बकं यजामह इति सर्वतः शनकैर्भुवि ॥३९९॥**

बलिं सर्वतो भुवि शनकैर् दद्यात् ॥३९९॥

**अथ श्रीमूर्त्यधिवासनम्**
> **भूतशुद्धिं ततः कृत्वा न्यासजातं विधाय च । **
> **ध्यात्वा तत्त्वं परं कुर्यात् सजीवकरणं बुधः ॥४००॥**
> **पूजयेच्च ततो देवं साङ्गं सपरिवारकम् । **
> **तत्तद्विशेषो विज्ञेयोऽश्वशिरःपञ्चरात्रतः ॥४०१॥**

तस्य तस्य भूत-शुद्धिकरणादेर् विशेषश्च अश्व-शिर्सः श्री-हयशीर्षस्य पञ्चरात्रतो विस्तरेण ज्ञेयः । तत्रैकत्रैव व्यक्तत्वाद् अत्र च ग्रन्थ-विस्तर-भयान् न लिख्यत इति भावः । यद्यपि मात्स्य-भविष्ययोर् भूत-शुद्धयादिकम् एतद् अत्र विशिष्य नोक्तम् अस्ति, तथापि भगवच्-छ्री-हयशीर्षोक्ति-प्रामाण्येनात्र लिखितम् ॥४०१॥

**अथ ब्राह्मणस्थापनम्**
> **आचार्यः स्थापयेद्विद्वान् मूर्तिपांस्तत्र मण्डपे । **
> **चतुरो ब्रह्मणो होतृनृत्विजो जापिनस्तथा ॥४०२॥**

एवं श्री-हयशीर्षानुक्तम् अपि ब्राह्मण-स्थापनादि मात्स्य-भविष्योक्ति-प्रामाण्येन शिष्टाचारादृतत्वाद् अग्रे लेख्यम्, एवम् अन्यत्राप्य् ऊह्यम् । तथेति होत्रादींश् चतुर एवेत्यर्थः ॥४०२॥
> **रक्षकांश्च चतुर्द्वार्षु चतुरः स्थापयेद्बुधः । **
> **एक पुरुषसूक्तस्य जापकं मण्डपान्तरे ॥४०३॥**

पुरुष-सूक्त-जापकं चैकं मण्डपाभ्यन्तरे स्थापयेत् ॥४०३॥
> **आचार्येण समाविष्टाः स्वस्वस्थाने स्थिताश्च ते ।**
> **स्वस्वप्रयोजनं कुर्यः शिष्टाचारानुसारतः ॥४०४॥**
> ** **

शिष्टाचारानुसारत इति जप-होमादौ मत्स्य-पुराणादि-वचनैर् मन्त्रादि-भेदतो विरोधे निज-सत्-सम्प्रदाय-व्यवहारोऽनुसर्तव्य इत्यर्थः । एवं सर्वत्रैव ज्ञेयम् ॥४०४॥

मात्स्ये—
> **मूर्तिपान् स्थापयेत्तत्र सर्वदिक्षु विचक्षणः । **
> **चतुरो द्वारपालांश्च द्वारेषु विनिवेशयेत् ॥४०५॥**

सर्वासु अष्टसु दिक्षु, तथा च भविष्ये—मूर्तिपान् स्थापयेत् पश्चाद् दिशासु विदिशासु च इति । समानार्थत्वात् तद् एतद् अर्ध-पद्यं न सङ्गृहीतम्; एवम् अन्यत्रापि ज्ञेयम् ॥४०५॥

**अथ द्वारेषु जपनियमः**

मात्स्ये—
> **श्रीसूक्तं पावमानं तु सोमसूक्तं सुमङ्गलम् । **
> **तथा च शान्तिकाध्यायमिन्द्रसूक्तं तथैव च ।**
> **रक्षोध्नञ्च तथा सूक्तं पूर्वतो बह्वृचो जपेत् ॥४०६॥**

श्री-सूक्तादिकं पूर्वतः पूर्व-द्वारि बह्व्-ऋचो जपेद् इति सार्धेनान्वयः । तत्र श्री-सूक्तं—हिरण्य-वर्णां हरिणीम् इत्यादि, पावमानम्—आदिष्टयाम् आदिष्टया इत्यादि , सोम-सूक्तं— त्वं सोममह इत्यादि , सुमङ्गलं—कलि-ह्रद-जनुषाम् इत्यादि, शान्तिकाध्यायं—शक्रो, इन्द्राग्नी इत्यादि, इन्द्र-सूक्तं—यो जात एव इत्यादि, रक्षोघ्न-सूक्तं च—क्व नु अपाजः इत्यादि ॥४०६॥
> **रुद्रान् पुरुषसूक्तञ्च श्लोकाध्यायं ससुक्रियम् । **
> **तथैव मण्डलाध्यायमध्वर्युर्दक्षिणे जपेत् ॥४०७॥**
> ** **

रुद्रान्—नमस्ते रुद्र इत्यादि, पुरुष-सूक्तं—सहस्र-शीर्षा इत्यादि, श्लोकाध्यायं देव सवितः इत्यादि, ससूक्रियं—ऋतं वाचं प्रपद्य इत्यादि, मण्डलाध्यायञ्च—आदित्यो वा एष एतन्मण्डलम् इत्यादि तत्तिरीयके प्रसिद्धम् ॥४०७॥
> **वामदेव्य बृहत्साम ज्येष्ठं साम रथन्तरम् । **
> **तथा पुरुषसूक्तञ्च रुद्रसूक्त सशान्तिकम् ।**
> **भारूण्डानि च सामानि छन्दोगः पश्चिमे जपेत् ॥४०८॥**
> ** **

वामदेव्यं कया नश्चित्रम् इत्यस्याम् ऋचि गीतं साम, बृहत्-सामे—त्वामिद्धि हवामहे इत्यस्यां गीतम्, ज्येष्ठ-साम—मूर्धानं दिवो अरतिम् इत्यस्यां गीतम्, रथन्तरं —अभि त्वा शूर नो नुम इत्यस्यां गीतम्, रुद्र-सूक्तं—संहिता आरोराजतत्त्वोवर्ग आज्यदोहानि देव-व्रतानि च इत्येतत् । सशान्तिकं शान्तिकाध्याय-सहितम् । भारूण्डानि सामानि च इलं स्तोमः इत्यादीनि ॥४०८॥
> **अथर्वाङ्गिरसं तद्वन्नीलरुद्रं तथैव च । **
> **तथापराजितां देवीं मधुसूक्तं सरौद्रकम् ।**
> **तथैव शान्तिकाध्यायमध्वर्युश्चोत्तरे जपेत् ॥४०९॥**
> ** **

आथर्वणं सूक्तं—दोषागायेत्यादि, आङ्गिरसं सूक्तम्— अङ्गिरसो जन्मानीत्यादि, नील-रुद्रं— जलेत्यादि, अपराजितां देवीं— परिवर्तमानेत्यादि , मधु-सूक्तं — मधुवाता ऋतायत इत्यादि , रुद्र-सूक्तं—भवा सर्वे मृडतमानियातम् इत्यादि ॥४०९॥

भविष्ये—
> **श्रीसूक्तं पावमानञ्च ताम्यं दाम्यञ्च वाजिनम् । **
> **वृषाक पञ्च मैत्रञ्च बवृचः पश्चिमे जपेत् ॥४१०॥**

ताम्य-सूक्तं—नासदासीद् इति सप्त-र्चम् । दाम्य-सूक्तं—सोमा रुद्रा इति चतुरृचं, वाजिसूक्तं—चतुस्त्रिंशद्वाजिन इति, वृषाकपि—विहिसोतोरसृक्षतेत्यादि, मैत्र-सूक्तं—मित्रोजनान् पाययतीति नवर्चम् ॥४१०॥
> **देवव्रतं पुरुषगतिं ज्येष्ठसाम रथन्तरम् । **
> **भारूण्डानि च सामानि वामदेव्यं तथैव च ।**
> **उत्तरां दिशमास्थाय छन्दोगस्तज्जपेत् सदा ॥४११॥**
> ** **

देव-व्रतम् — अधिकपतायीत्यादि पुरुष-गतिं — पुरुष-सूक्तम् ॥४११॥
> **रुद्रान् पुरुषसूक्तञ्च श्लोकाध्याय ससूक्रियाम् ।**
> **ब्राह्मण मैत्रमैन्द्रञ्च अध्वर्युः पूर्वतो जपेत् ॥४१२॥**

ब्रह्म-सूक्तं—आब्रह्मन्निति, मैत्र-सूक्तं—मित्रस्य चर्षणीघृत इति, इन्द्र-सूक्तम्—आशुः शिशान इत्यादि ॥४१२॥
> **अथर्वाङ्गिरसञ्चैव शिवसूक्तं तथैव च । **
> **नीलरुद्रञ्च वै मन्त्रमथर्वा दक्षिणे जपेत् ॥४१३॥**
> ** **

अथर्वाङ्गिरसम् आथर्वण-सूक्तम् आङ्गिरस-सूक्तं च ॥४१३॥
> **विष्णुकल्पं परिषदं पञ्चरात्रानुगामिनम् । **
> **स्तोत्रमन्त्रविश्वाथ पठेयुर्दक्षिणे सदा ॥४१४॥**
> ** **

पञ्चरात्रानुग–वैष्णव-स्तोत्रं मन्त्रं च विदन्तीति ते तथा ॥४१४॥
> **मध्ये पुरुषसूक्तञ्च प्रजपेद्गर्भजापकः । **
> **जपेयुः शान्तिकाध्यायं द्वार्षु ते जापकाः पुनः ॥४१५॥**

मध्ये प्रासादाभ्यन्तरे मण्डप-मध्ये वा । पुनरिति अथाचार्येण तु पुनश्च जपेतेत्यादिष्टाश् चत्वारस्ते द्वार-जापकाश् चतुर्द्वरेषु पुनः शान्तिकाध्यायं जपेयुर् इत्यर्थः ॥४१५॥

**अथ होमः**
> **ब्रह्मादींस्तत्र चाचार्यो यथास्थानं निवेश्य तान् । **
> **होमं कुर्यान्निजे कुण्डे ते च कुर्युर्यथाविधि ॥४१६॥**

तत्र मण्डपाभ्यन्तरे, ब्रह्मादीन् चतुरो ब्रह्मणो होतॄंश् च, यथा-स्थानं स्व-स्व-कुण्डे यथोचितं निवेश्य उपवेश्य । आचार्यश्च देवशिरः-स्थानवर्ति-निज-कुण्ड-समीप-स्थः तत्र होमं यथाविधि कुर्यात् । ते च ब्रह्मादयो यथाविधि होमं कुर्युः । विधिश्चायम्—सर्व एव स्व-स्व-गृह्य-विधिनाग्नि-स्थापन-ब्रह्मोपवेशनादि-कुशण्डिकां कृत्वा स्रुक्-स्रुव-पूर्ण-पात्र-प्रणीताज्य-स्थाली-समिदाज्य-तिल-यव-कुश-बर्हि-विध्यादिकं च कुण्डेषु कल्पयेयुः । ततः स्थापको ग्रह-वेद्यां ग्रह-यज्ञोक्त-विधिना तत्-तन्-मन्त्रेण सूर्यादि-द्वात्रिंशद्-देवताः संस्थाप्य यथा-विहितं पुष्पनैवेद्यादिभिः सम्पूज्य निज-कुण्डेऽग्निस्थापनादि-कुशण्डिकां कृत्वा आघारावाज्य-भागादिकं हुत्वा पलाशोडुम्बराश्वत्थापा-मार्गशमी-समिधां प्रत्येकं प्रथमं महाव्याहृतिभिर् आहुति-चतुष्टयम् । ततः शन्न इन्द्राग्नी भवतामरोभिर् इत्यादिभिः शान्तिकैस् त्रिभिर् आहुति-त्रयम् । ततः ओं पुष्टिर् नव त्वा ओं मयस्कानौ अमीवहा इति, ओं त्र्यम्बकं यजामह इत्येतैस् त्रिभिः पौष्टिकराहुति-त्रयम् । एवम् आवृत्ति-क्रमेणैकैकं सहस्रं हुत्वा यथा-क्रमं देवस्य पादयोर् नाभौ मध्ये वक्षसि शिरसि च स्पृशेत् । तथा होतारोऽपि स्व-स्व-गृह्योक्त-विधिना आघारावाज्य-भागादिकं च हुत्वा नव-ग्रह-समिधाम् अष्टोत्तर-शतम् अष्टाविंशतिम् अष्टौ वा ग्रहेभ्यो हुत्वा अथ इन्द्रादि-लोकपालेभ्यो हुत्वा तथा वसुधाद्य्-अष्टमूर्तिभ्यो मूर्त्य्-अधिदेवेभ्यश्च सार्वादिभ्यस् तत्-तद्-वैदिक-मन्त्रैर् होमं कुर्युर् इत्यादि । एष चाग्रे भविष्यादि-वचनतो व्यक्तो भावी ॥४१६॥

**अथ तद्विशेषः**

भविष्ये—
> **शिरःस्थाने तु कृष्णस्य आचार्यो होममाचरेत् । **
> **शान्तिकैः पौष्टिकैश्चापि मन्त्रैर्याहृतिभिस्तथा ॥४१७॥**
> **पलाशोडुम्बराश्वत्थमपामार्गं शमीं तथा । **
> **सहस्रमेकं हुत्वा च विष्णुपादौ स्पृशेत्ततः ॥४१८॥**
> ** **
> **द्वितीय तु ततो हुत्वा समिद्भिस्तावदेव तु । **
> **मध्ये तु संस्पृशेद्देवं मूर्ध्न चैवं क्रमेण तु ॥४१९॥**
> ** होमयेयुस्ततः सर्वे मूर्तिपाः स्वदिगाश्रिताः । **
> **अनन्तादि-शिवान्ताश्च अष्टौ ये चक्रवर्तिनः ।**
> **तेषां मन्त्रैश्च होतव्या जप्तव्याश्च यथाक्रमम् ॥४२०॥**
> ** **

अनन्त आदिर् येषां शिवश् चान्ते येषां ते चामी च ते, अनन्तः सूक्ष्मोऽपराजित एक-नेत्र एक-मूर्तिस् त्रिमूर्तिः श्री-कण्ठः शिवश् चेति । ते स्व-स्व-मन्त्रैर् नामभिर् वा होतव्याः, तेषां मन्त्राश्च जप्तव्याः ॥४२०॥

मात्स्ये—
> **शिरःस्थाने तु देवस्य स्थापको होममाचरेत् ।**
> **शान्तिकैः पौष्टिकस्तद्वन्मन्त्रैर्व्याहृतिपूर्वकैः ॥४२१॥**
> ** पलाशोडुम्बराश्वत्थमपामार्गं शमीं तथा । **
> **हुत्वा सहस्रमेकैकं देवं पादे तु संस्पृशेत् ॥४२२॥**
> **ततो होमसहस्रेण हुत्वा हुत्वा ततस्ततः । **
> **नाभिमध्यं तथा वक्षः शिरश्चाप्यालभेत् पुनः ॥४२३॥**

किञ्च—
> **मूर्तिपा लोकपालेभ्यो मूर्तिभ्यः क्रमशस्ततः । **
> **तथा मूर्त्यधिदेवेभ्यो होमं कुर्युः समन्ततः ॥४२४॥  
अथ मूर्तिसञ्ज्ञकदेवाः**
> **वसुधा वसुरेताश्च यजमानो दिवाकरः । **
> **जलं वायुस्तथा सोम आकाशं चाष्टमं मतम् ।**
> **देवस्य मूर्तयो ह्यष्टावेताः कुण्डेषु संस्मरेत् ॥४२५॥  
तत्र मूर्तीनामधिपाः**
> **एतासामधिपान् वक्ष्ये यैर्विप्रा मूर्तिपा मताः । **
> **पृथिवीं पात्ति सर्वस्तु पशुपश्चाग्निमेव तु ।**
> **यजमानं तथैवोग्रो रुद्रश्चादित्यमेव च ॥४२६॥**
> ** **
> **भवो जलं सदा पाति वायुमीशान एव च । **
> **महादेवस्तथा चन्द्रं भीमश्चाकाशमेव च ॥४२७॥**
> **सर्वदेवप्रतिष्ठासु मूर्तिपा ह्येत एव तु । **
> **एतेभ्यो वैदिकैर्मन्त्रैर्यथास्वं होममाचरेत् ॥४२८॥**
> ** **

यथा-स्वं यथा-क्रमं, यथा-स्वं होमम् आचरेद् इत्यनेनाचार्योऽपि तत्-तद्-धोमं कुर्याद् इत्यर्थः ॥४२८॥

हयशीर्षे च—
> **कृत्वाग्निं वैष्णवैर्मन्त्रैः कुर्याच्छान्त्युदकं बुधः ।**
> **तत् सिक्त्वा प्रतिमामूर्ध्न वह्निप्रणयनं कुरु ॥४२९॥**
> ** **
> **दक्षिणेऽग्निभूतमिति कुण्डेऽग्निं प्रणयेद्बुधः । **
> **अग्निमयी तु पूर्वे तु कुण्डेऽग्निं प्रणयेद्बुधः ॥४३०॥**

अग्निभूतम् इति-मन्त्रेण दक्षिणे कुण्डे अग्निं प्रणयेत्, अग्निमयीति मन्त्रेण ॥४३०॥
> **उत्तरे प्रणयेदग्निं अग्निमग्निं तु धीमहि । **
> **अग्निप्रणयने मन्त्रस्त्वमग्ने त्विति पश्चिमे ॥४३१॥**

‘अग्निम् अग्निं तु धीमहि’ इति मन्त्रेण ॥४३१॥
> **पलाशसमिधानां तु वृताक्तानां महानले । **
> **अष्टोत्तरसहस्रं तु कुण्डे कुण्डे तु होमयेत् ॥४३२॥**
> ** **
> **वेदादिमन्त्रैर्देवेश ततो ब्रीहींस्तु होमयेत् । **
> **तिलानां घृतयुक्तानां कुण्डे कुण्डे तु मूर्तिपाः ॥४३३॥**
> **सहस्रैकं व्याहृतिभिर्जुहुयुः साज्यमक्षतम् । **
> **मूलमन्त्रेण जुहुयुः स्वाहान्तेन सुरोत्तम ।**
> **अष्टोत्तरसहस्रं तु कुण्डे कुण्डे यथाविधि ॥४३४॥**
> ** **
> **घृतहोममिदं प्रोक्तं शान्तिहोममतः शृणु । **
> **मधुरत्रितयेनाथ जुहुयाद्द्वादशक्षरैः ।**
> **पादौ नाभिं हृच्छिरश्च स्पृशेद्बुद्ध्वा यथाक्रमम् ॥४३५॥**
> **घृतं दधि पयश्चैव माक्षिकं देशिकः स्वयम् । **
> **प्रतिलोमं स्पृशेच्चापि हुत्वा तु मधुरत्रयम् ॥४३६॥**

प्रतिलोमं शिर-आदिक्रमेणेत्यर्थः ॥४३६॥
> **शतमष्टोत्तरं हुत्वा विष्णुं शिरसि संस्पृशेत् । **
> **तथैव हुत्वा पञ्चाशत् हृदये संस्पृशेद्धरिम् ॥४३७॥**

तदेवाभिव्यञ्जयन् तत्र तत्र होम-सङ्ख्याम् आह—शतमिति द्वाभ्याम् ॥४३७॥
> **ततोऽष्टाविंशति हुत्वा नाभिदेशे हरिं स्पृशेत् । **
> **अष्टावष्टौ ततो हुत्वा पादाङ्गुष्ठौ तु संस्पृशेत् ॥४३८॥  
अथ शान्तिघटोदकस्वानादि**
> **देवं शान्तिघटस्थेन सम्पाताहुतिपाथवा । **
> **संस्नाप्य दत्त्वा वस्त्रादीनधिवासं समापयेत् ॥४३९॥**
> ** **

सम्पाताहुतेर् यत् पाथो जलं तेन, तत्-साधन-प्रकारश् चाग्रे मात्स्य-वचनतो व्यक्तो भावी । सम्पाताहुति-जलं च शान्ति-घटे देवस्य स्थापनानन्तरं स्नानार्थं किञ्चिद् अवशिष्टं कार्यम् इति, तस्यान्ते स्नापयेत् तेन सम्पाताहुति-वारिणा इति स्नापनानन्तरम् अग्रे लेख्य-भविष्यानुसारेण ज्ञेयम् ॥४३९॥

तथा च भविष्ये—
> **शान्तितोयघटं गृह्य सम्पाताहुतिजं तथा । **
> **तेन पादौ तु देवस्य शिरः प्रक्षाल्य यत्नतः ॥४४०॥**
> **स्थितञ्च स्नापयेत्तत्र सम्पाताहुतिवारिणा । **
> **पुनः प्रच्छादयेच्चैवं धूपं दद्यात् सगुग्गुलुम् ॥४४१॥**
> **निवेद्य च हविष्यान्न तथा मोदकसंयुतम् ।**
> **ब्राह्मणान् पूजयेत् पूर्वं शेषानन्यांश्च कामतः ॥४४२॥**
> ** **
> **रात्रौ महोत्सवः कार्यः शःखभेर्यादिनिस्वनैः । **
> **गायनैर्नर्तनैश्चैव ब्रह्मघोषैस्तथैव च ॥४४३॥**
> **पुरतो वैष्णवान् धर्मान् श्रावयेद्वाचकस्तथा । **
> **त्रिरात्रमेकरात्रं वा कुर्यात्तत्राधिवासनम् ॥४४४॥**

मात्स्ये—
> **ततः शान्तिघटं कुर्यात् प्रतिकूण्डेषु सर्वतः । **
> **शतान्ते वा सहस्रान्ते स्त्रुक्पूर्णाहुतिरिष्यते ॥४४५॥**
> ** **
> **समाप्याहुतिर्मूर्द्ध्वस्थः प्रशान्तात्मा विनिक्षिपेत् ।**
> **आहुतीनां तु सम्पातं पूर्णकुम्भेषु विन्यसेत् ॥४४६॥**
> ** मूलमध्योत्तमाङ्गेषु देवं तेनावसेचयेत् । **
> **स्थितञ्च स्नापयेत्तेन सम्पाताहुतिवारिणा ॥४४७॥**
> ** **
> **प्रतियामेषु धूपं च नैवेद्यं चन्दनोदकम् । **
> **पुनः पुनः प्रकुर्वीत होमः कार्यः पुनः पुनः ॥४४८॥**
> ** **
> **पुनः पुनश्च दातव्या यजमानेन दक्षिणा । **
> **सितवस्त्रैश्च ते सर्वे पूजनीयाः समन्ततः ॥४४९॥**
> ** **

ऋत्विग्भ्यो दक्षिणा दातव्या, ते चाचार्यादयः सर्वे पुनः पुनः पूजनीयाः ॥४४९॥
> **विचित्रहेमकटकैर्मसूत्राङ्गुरीयकैः । **
> **वासोभिः शयनीयैश्च प्रतियामेषु शक्तितः ॥४५०॥**

इत्येवं प्रतियामं यथोक्तं होमादि-देव-पूजान्तो विधिरावर्तनीय इत्यर्थः ॥४५०॥
> **भोजनं चापि दातव्यं यावत् स्यादधिवासनम् । **
> **त्रिसन्ध्यं बलयो देया भूतेभ्यः सर्वतो दिशम् ॥४५१॥**
> ** **
> **ब्राह्मणान् भोजयेत् पूर्वं शेषान् वर्णास्तु कामतः । **
> **रात्रौ महोत्सवः कार्यो नृत्यगीतकमङ्गलैः ॥४५२॥**
> ** **
> **त्रिरात्रमेकरात्रं वा पञ्चरात्रमथापि वा । **
> **सप्तरात्रमथो कुर्यात् क्वचित् सद्योऽधिवासनम् ॥४५३॥**

क्वचित् सद्योऽधिवासनमिति चल-मूर्त्य्-अभिप्रायेण देश-कालाद्य्-अपेक्षया ॥४५३॥

हयशीर्षपञ्चरात्रे च—
> **यागमण्डपमासाद्य दक्षिणद्वारगोचरे । **
> **उत्तराभिमुखाः स्थाप्याश्चतस्रो धेनवोऽनघ ॥४५४॥**
> ** **

हयशीर्ष-देवेन च शान्ति-घट-तोय-स्नपनादिकं होम-प्रसङ्गत एव निर्दिष्टम् । अधिवासन-शेष-कृत्यम् अन्यच् च केचिद् आहुः—यागेत्यादिना । अन्यत् स्पष्टार्थम् एव ॥४५४॥
> **गङ्गेति प्रथमा ख्याता द्वितीया यमुनेति च । **
> **गोदावरी तृतीया च चतुर्थी तु सरस्वती ॥४५५॥**
> **दोहनं विष्णुगायत्र्या कृत्वा पश्चाच्चरुं श्रपेत् ।**
> **गायत्र्या होमयेच्चैव गायत्र्यैव बलिं हरेत् ॥४५६॥**
> ** **
> **भोजयेद्ब्राह्मणं चैव मण्डपादुत्तरे द्विज । **
> **पायसेनाज्ययुक्तेन शर्करामिश्रितेन च ॥४५७॥**
> ** **
> **मासाधिपानां तुष्ट्यर्थं दद्यात् कनकदक्षिणाम् । **
> **गाश्च तांस्तान् समुद्दिश्य एकैकाय निवेदयेत् ।**
> **देवासुरादीनुद्दिश्य कुर्याद्वलिनिवेदनम् ॥४५८॥**
> ** **
> **अधिवास्यैव देवेशं कुर्याज्जागरमादरात् । **
> **मङ्गलेर्ब्रह्मघोषैश्च जयशब्दरवैस्तथा ॥४५९॥**
> **पुण्याहशब्दैर्विपुलैर्गीतवादित्रनिस्वनैः । **
> **शङ्खघोःएन महता वीणावेणुरवेण च । **
> **कोलाहलैश्च भेर्याद्यैः कुर्याज्जागरणं हरेः ॥४६०॥**
> ** इत्यधिवासनम् ।  
अथ अधिवासन-माहात्म्यम्**

तत्रैव—
> **यस्त्वेवं विधिना भक्त्या कुर्याद्देवाधिवासनम् । **
> **स सर्वतीर्थयज्ञानां दानानां तपसां तथा ॥४६१॥**
> **फलं शतगुणं प्राप्य विष्णोर्लोके महीयते । **
> **आहूतसप्लवं यावद्देववत्तत्र मोदते ॥४६२॥  
अथ प्रासादादेर्गर्तनिर्माणादि**
> **प्रातः प्रासादगर्तं तु पुष्पाद्भिः प्रोक्ष्य सर्वतः । **
> **निश्चित्य मध्यमैशान्यां गर्तं कृत्वार्पयेच्छिलाम् ॥४६३॥**

गर्तस्याधो ब्रह्म-शिलां न्यसेत् ॥४६३॥

तथा च भविष्ये—
> **अधिवास्य ततो विष्णुं श्वभ्रं कुर्यात् समाहितः ।**
> **प्रासादस्यानुरूपेण प्रतिमायाश्च भारत ॥४६४॥**
> ** **
> **प्रासादं प्रोक्ष्य सर्वत्र मन्त्रपूतेन वारिणा । **
> **पातयेत् पक्षसूत्राणि द्वारसूत्रं तथैव च ॥४६५॥**
> ** **

मन्त्रेण ओं सरस्वत्यै भैषज्येन तु इति मन्त्रेण पूतं यत् तेन । पक्ष-सूत्राणि पार्श्व-सूत्राणि ॥४६५॥
> **ततो मध्यं समं गृह्य कर्तव्यं स्थिरमादरात् । **
> **कुर्यात् श्वम्र-प्रमाणेन कृष्णस्याद्भुतकर्मणः ।**
> **श्वभ्राधस्तान्न्यसेत् पूर्वं शिलां ब्रह्मात्मिकां शुभाम् ॥४६६॥**
> ** **

मात्स्ये—
> **कृत्वाधिवासं देवानां श्वभ्रं कुर्यात् समाहितः ।**
> **प्रासादार्चानुरूपेण मानाल्लिङ्गस्य वा पुनः ॥४६७॥**
> ** **
> **पुष्पोदकेण प्रासादं प्रोक्ष्य मन्त्रयुतेन तु । **
> **पातयेत् पक्षसूत्राणि द्वारसूत्रं तथैव च ॥४६८॥**
> ** **
> **आश्रयेत् किञ्चिदैशानी मध्यं कृत्वा दिशं बुधः । **
> **ऐशानीमाश्रितं देवं पूजयन्ति दिवौकसः ॥४६९॥**
> **आयुरारोग्यफलदमथवोत्तरमाश्रितम् । **
> **शुभं स्यादशुभं प्रोक्तमन्यथा स्थापनं बुधैः ।**
> **अधः कूर्मशिला प्रोक्ता सदा ब्रह्मशिलाधिका ॥४७०॥**
> ** **

शुभमपि स्थापनमन् यथा उक्त-प्रकार-व्यतिरेकेणाशुभं स्याद् इति बुधैः प्रोक्तम् ॥४७०॥

हयशीर्षपञ्चरात्रे—
> **अधिवास्य विधानेन देवदेवं हरिं प्रभुम् । **
> **पिण्डिकास्थापनार्थाय गर्तागारं विशेद्गुरुः ॥४७१॥**
> **यादृशं गर्तङ्गेहं तु कृतं सुरगणार्चितम् । **
> **संविभज्य प्रकूर्वीत सप्तभागं विचक्षणः ।**
> **पुनश्च सप्तधा कृत्वा स्थानभागं प्रकल्पयेत् ॥४७२॥**
> ** **
> **ब्रह्मभागं भवेन्मध्यं देवं स्यात्तदनन्तरम् । **
> **तृतीयं मानुषं भागं पैशाचं तु चतुर्थकम् ॥४७३॥**
> **द्विभुजं ध्यानयोगस्थं निविष्टं स्थितमेव च ।**
> **चतुर्भुजं वा ब्राह्मे तु भागे संस्थापयेद्धरिम् ॥४७४॥**
> **ब्राह्मभागं परित्यज्य किञ्चिदाश्रित्य वा द्विजः । **
> **सदैव स्थापयेद्देवं देवमानुषभागयोः ॥४७५॥**
> **देवमानुषभागाभ्यां शयनं परिकल्पयेत् । **
> **दारवीं मृन्मयीं मूर्तिं देवस्थाने निवेशयेत् ॥४७६॥**
> ** **
> **मानुषं किञ्चिदाश्रित्य आसीनं स्थापयेद्धरिम् । **
> **नरसिंहं वराहञ्च देवभागे नियोजयेत् ॥४७७॥**
> ** **
> **विघ्नेशमम्बिकां देवीं मातृर्भूतगणं तथा । **
> **आदित्यादीन् हरेरन्यानेवमादींस्तथा परान् ।**
> **पैशाचे स्थापयेन् स्थाने नात्र कार्या विचारणा ॥४७८॥**
> ** **
> **स्वस्थानवर्जिताः सर्वे भयदुःखामयप्रदाः । **
> **तस्मात् सर्वेण यत्नेन स्वस्थाने विनिवेशयेत् ॥४७९॥  
अथ पिण्डिकाशोधनम्**
> **श्रीमूर्त्या सह पिण्डीं च स्थापयित्वाभिपूज्य ।**
> **रथेन मण्डपं नीत्वा संस्थाप्य पुनरर्चयेत् ॥४८०॥**
> ** **

पूर्वं साक्षाद् अलिखितं पिण्डिका-स्थापनादिकं पिण्डिका-शोधन-प्रसङ्गेऽत्र लिखति—श्री-मूर्त्या सहेति । रथेन श्री-मूर्त्य्-अधिरोहितयानेन, असम्भवे अन्येन वा ॥४८०॥

मात्स्ये—
> **ततः प्रक्षालितां कृत्वा पञ्चगव्येन पिण्डिकाम् । **
> **कषायतोयेन पूनर्मन्त्रयूक्तेन सर्वतः ।**
> **देवभार्यांश्रयं मन्त्रं पिण्डिकासु नियोजयोत् ॥४८१॥**

हयशीर्षे—

**श्रियः सूक्तेनार्चयीत प्रत्यूचं पिण्डिकामपि ॥४८२॥  
अथ प्रासादे श्रीमूर्तिविजयः**
> **प्राग्वत् श्रीमूर्तिमुत्थाप्य याने चारोप्य मण्डपात् ।**
> **प्रादक्षिण्येन सानन्दं नयेत् प्रासादमण्डपम् ॥४८३॥**
> ** **

प्रादक्षिण्येन नगरस्य ग्रामादेर् वा प्रदक्षिण-क्रमेण, सानन्दं गीत-वाद्यादि-महोत्सवेनेत्यर्थः, प्रासदे तद्-अग्रतो यन्-मण्डपं तत् ॥४८३॥

तथा च मात्स्ये—
> **तत उत्थाप्य देवेशं उत्तिष्ठ ब्रह्मणस्पते । **
> **आनीय गर्भभवनं पीठान्ते स्थापयेद्बुधः ॥४८४॥**
> ** **

भविष्ये—
> **ततश्चोत्थापयेद्देवं मन्त्रेणानेन भूमिप । **
> **उत्तिष्ठ ब्रह्मणस्पते ब्रह्मघोषैश्च पुष्कलैः ।**
> **पुण्याहजयघोषश्च शङ्खभेर्यादिनिस्वनैः ॥४८५॥**
> ** **
> **रथं चालङ्कृतं कृत्वा तस्मिंश्चारोपयेच्छनैः । **
> **रथे तिष्ठेति मन्त्रेण रथस्थं कारयेद्धरिम् ॥४८६॥**
> **ग्रामं वा नगरं वापि शनैः कुर्यात् प्रदक्षिणम् ।**
> **पुष्पैर्गन्धैस्तथान्नाद्यैः शकटं पूरयेच्छुभैः ॥४८७॥**

शकटं तद्-रथमेव ॥४८७॥
> **शङ्खभेरीनिनादैश्च पताकाभिर्ध्वजैस्तथा । **
> **चामरैश्च वितानैश्च कलसैः पद्मशोभितैः ॥४८५॥**
> ** **
> **दीपदर्पणसंयुक्तैर्गीतमङ्गलनादितैः । **
> **बलिं प्रक्षिप्यमाणन्तु शनैर्गच्छेत् प्रदक्षिणम् ॥४८९॥  
अथ रत्नादिन्यासः**
> **अर्घ्यपाद्यादिकं दत्त्वा तत्र विश्रम्य च क्षणम् । **
> **तस्यां ब्रह्मशिलायां तु न्यसेद्रत्नादि मन्त्रतः ॥४९०॥**

तत्र मण्डपे क्षणं विश्रम्य, तस्यां गर्ताधोन्यस्तायां, मन्त्रतस् तत्-तन्-मन्त्रैः, रत्न-न्यास-विधि-क्रमश्च मत्स्य-पुराणादि-वचनतोऽग्रे व्यक्तो भवत्येव ॥४९०॥

भविष्ये—
> **आनीय मण्डपे पश्चादर्घ्यं पाद्यं च दापयेत् । **
> **तस्मिन् मुहूर्ते विश्रम्य रत्नन्यासं तु कारयेत् ॥४९१॥**
> **सर्ववीजानि धातूंश्च रत्नान्योषधयस्तथा । **
> **काञ्चनं पद्मरागञ्च पारदेन समन्वितम् ॥४९२॥**
> ** **
> **पद्मः कूर्मश्च पृथिवी गरुडश्चानुपूर्वशः । **
> **ब्रह्मस्थाने तु दातव्या मन्त्रपूता यथाविधि ॥४९३॥**

पद्मादयश्च स्वर्ण-निर्मिताः अग्रे लेख्य-श्री-हयशीर्षोक्तया ज्ञेयाः ॥४९३॥
> **बीजं गाढं न कुर्वीत समूलांस्तान् प्रपातयेत् । **
> **बीजे गाढे महादोषो व्याधिदोषभयं भवेत् ।**
> **बीजकानामलाभे तु स्वर्णं सर्वत्र विन्यसेत् ॥४९४॥**
> ** **

बीजं गाढं कठिनम् इत्यर्थः जाताव् एकत्वम् ॥४९४॥

मात्स्ये—
> **अर्घ्यपाद्यादिकं तत्र मधुपर्कं प्रयोजयेत् । ततो मुहूर्तं विश्रम्य रत्नन्यासं समाचरेत् ॥४९५॥**
> ** **

तत्र—गर्भ-भवने, प्रयोजयेत् — समर्पयेत् ॥४९५॥
> **वज्रं मौक्तिकवैदूर्यं शङ्खं स्फटिकमेव च । पुष्परागेन्द्रनीलञ्च नीलं पूर्वादितः क्रमात् ॥४९६॥**

वज्राद्य्-अष्टकम् अष्टदिक्षु पूर्व-दिशम् आरभ्य क्रमेण अग्रे लेख्य-तत्-तन्-मन्त्रैर् विन्यसेत् । एवम् अग्रेऽपि ज्ञेयम् । तत्र प्रयोगः—
> इन्द्रस् तु महसा दीप्तः सर्व-देवाधिपो महान् । 
> दम्भोलि-हस्तः सत्त्वाढयस् तस्मै नित्यं नमो नमः ॥ 

ओं इन्द्राय नमः इत्यादि । पञ्चरात्रानुसारेण चाग्रे लेख्य-तन्त्रोक्त मन्त्रैरेव । तत्र वज्रं हीरकम् ॥४९६॥
> **तालकञ्च शिला-वज्रमञ्जनं श्याममेव च । **
> **काक्षीं काशीसमाक्षिकं गैरिकञ्चादितः क्रमात् ॥४९७॥**

तालकं हरितालकं, शिला मनःशिला, वज्रं वज्राभ्रकं, श्याम-मञ्जनं सौवीराञ्जनम्, काक्षीं सौराष्ट्र-मृत्तिकाम्, काशीसं सीसं, माक्षिकं सुवर्ण-माक्षिकम् ॥४९७॥
> **गोधूमञ्च यवं तद्वत्तिलमुद्गं तथैव च । **
> **नीवारमथ श्यामाकं सर्षपं ब्रीहिमेव च ॥४९८॥**
> ** **
> **न्यसेत् क्रमेण पूर्वादौ चन्दनं रक्तचन्दनम् । **
> **अगुरुं चाञ्जनं चैव उशीरञ्च ततः परम् ।**
> **वैष्णवीं सहदेवीञ्च लक्षणाञ्च ततः परम् ॥४९९॥**

व्रीहिं धान्यम्, अञ्जनं कृष्णागुरुं, वैष्णवीं विष्णु-क्रान्ताम् ॥४९८-४९९॥
> **स्वलोकपालनाम्ना तु न्यसेदोङ्कारपूर्वकम् ॥५००॥**
> ** **
> **सर्वबीजानि धातुंश्च रत्नान्योषधयस्तथा । **
> **ब्रह्मस्थाने तु दातव्याः संहताः स्युः परस्परम् ॥५०१॥**

एवं सर्वाणि बीजानि, सर्वान् धातून्, सर्वाणि रत्नानि, सर्वा ओषधीश्च क्रमेण न्यसेत् । ब्रह्म-स्थाने च मध्ये बीजादयः परस्परं संहता मिलिता दातव्याः ॥५०१॥
> **काञ्चनं पद्मरागञ्च पारदं पद्ममेव च । **
> **कूर्मं धरां वृषं तद्वन्यस्येत् पूर्वादितः क्रमात् ॥५०२॥**

पूनः काञ्चनम् अयस्कान्त-लोहम् इति यावत् ॥५०२॥
> **मूलकं विद्रुमं ताम्रं कांस्यं चैवारकूटकम् । **
> **रजतं विमलं पुष्पं लोहं चानुक्रमेण तु ॥५०३॥**
> ** **

विमलं त्रिविधं—हेम-विमलं, तार-विमलं, कांस्य-विमलमिति प्रसिद्धम्; पुष्पं लोह-विशेषं, यत्र पङ्कजाकारा विन्दवो वर्तन्ते । लोहाभावे काञ्चन धातुम्, ओषध्यभावे सह-देवीं दद्यादिति ज्ञेयम् । एतच्च सर्वम् अग्रे हयशीर्ष-पञ्चरात्र-वचनतो विवृतं भावि । तत्र क्वचिद् विरोधश्च फल-भेदादि कल्पनया परिहरणीय इति लिखितमेवेति दिक् । अन्यत् सुगमम् ॥५०३॥
> **काञ्चनं हरितालञ्च सर्वाभावे विनिक्षिपेत् । **
> **दद्याद्वीजौषधिस्थाने सहदेवीं यवानपि ॥५०४॥**
> ** **

हयशीर्षपञ्चरात्रे—
> **नपुंसकशिलायान्तु रत्नन्यासं समाचरेत् । **
> **वस्त्राभरणगन्धाद्यैः पूर्ववद्भूषितो गुरुः ॥५०५॥**
> ** **
> **हुत्वाहुतिशतं विप्र नारसिंहेन वा पुनः । **
> **तेनैवामन्त्र्य रत्नादीन् पिण्डिकां श्वभ्रके न्यसेत् ।**
> **गुग्गुलं द्रावयित्वाथ गर्भे तु विनिवेशयेत् ॥५०६॥**
> ** **
> **रत्नादीनां तु न्यस्तानां निश्चलीकरणाय तु । **
> **ततो निवेशयेत्तांस्तु दिशासु विदिशासु च ॥५०७॥**
> **प्रथमावरणे ब्रीहीन् रत्नान्यपि द्वितीयके । **
> **तृतीये विन्यसेद्धातून् लोहञ्चापि चतुर्थके ॥५०८॥**
> ** **
> **प्रत्यावरणगर्भे तु पञ्चमावरणे द्विज । **
> **चन्दनादींश्च विप्रेन्द्रश्चाष्टदिक्षु निवेशयेत् ।**
> **एकैकं दिक्षु विन्यस्य मध्ये चैवापरं न्यसेत् ॥५०९॥**
> ** **
> **ऐन्द्र्याञ्च चन्दनं न्यस्यमाग्नेयां रक्तचन्दनम् ।**
> **कृत्णागुरुं दक्षिणस्यां निरृत्यामपरागुरुम् ॥५१०॥**
> ** **
> **उशीरं पश्चिमे भागे विष्णुक्रान्तामथापरे । **
> **सहदेवीमूदीच्यां तु लक्षणामीशगोचरे ।**
> **ब्राह्मीं सुवर्चलां मध्ये वृद्धिं ब्राह्मे निवेशयैत् ॥५११॥**
> ** धान्यमैन्द्र्यां निवेश्याथ आग्नेयां तु कुलत्थकम् ।**
> **यवान् दक्षिणभागे तु गोधूमं नैरृते न्यसेत् ॥५१२॥**
> ** **
> **तिलांस्तु पश्चिमे दद्यान्नीवारं वायुगोचरे । **
> **मुद्गमुत्तरतो दद्यान्निष्पावमीशगोचरे ।**
> **मध्ये सिद्धार्थकं दद्याद्रत्नन्यासं समाचरेत् ॥५१३॥**
> ** **
> **वज्रं तु पूर्वतो दद्यादाग्नेयां मौक्तिकं तथा ।**
> **वैदूर्यं दक्षिणे दद्याच्छङ्खं निरृतिगोचरे ॥५१४॥**
> ** **
> **स्फटिकं वारुणे दद्यात् पद्मरागं तु वायवे । **
> **उत्तरे चन्द्रकान्तं तु ऐशान्यामिन्द्रनीलकम् ।**
> **पद्मरागं न्यसेन्मध्ये यथावद्द्विजसत्तम ॥५१५॥**
> ** **
> **हरितालं न्यसेत् पूर्वे आग्नेयां तु मनःशिलाम् । **
> **अञ्जनं दक्षिणे दद्यान्माक्षिकं ब्रह्मगोचरे ॥५१६॥**
> ** **
> **सौराष्ट्रीं वारुणे द्रद्याद्वायव्या गैरिकं तथा । **
> **सीसं चैवोत्तरे दद्यादेशान्यां गन्धकं तथा । **
> **पारदं तु न्यसेन्मध्ये यथावत्त्रिदशेश्वर ॥५१७॥**
> **हिरण्यं पूर्वतो दद्यादाग्नेयां तारमुत्तमम् । **
> **आयसं दक्षिणे न्यस्य नैरृत्यां त्रपुषं तथा ॥५१८॥**
> **पश्चिमे विन्यसेद्घोषं नारं वायव्यगोचरे । **
> **सिह्लकं चोत्तरे न्यस्य शुल्वमीशानगोचरे ॥५१९॥**
> **पद्मं कूर्मं तथानन्तं पृथ्वीं मध्ये निवेशयेत् । **
> **सुमेरुञ्च सुरश्रेष्ठ सर्वमेतद्धिरण्मयम् ॥५२०॥**
> ** **
> **एषामेकतमं मध्ये न्यसेत् सर्वाण्यथापि वा । **
> **नमो हिरण्यमन्त्रेण ब्रह्मस्थाने निवेशयेत् ॥५२१॥**

किञ्च—
> **ओषधीनामलाभे तु विष्णुक्रान्तां विशाम्पते । **
> **बीजानामप्यलाभे तु यवं सर्वत्र दापयेत् ॥५२२॥**
> **अलाभे सर्वरत्नानां मुक्ता सर्वत्र शस्यते । **
> **अलाभे सर्वधातुनां हरितालं विनिक्षिपेत् । **
> **अलाभे सर्वलोहानां काञ्चनानि प्रदापयेत् ॥ ५२३॥  
अथ रत्नन्यासमन्त्रः**

भविष्ये—
> **इन्द्रस्तु महसा दीप्तः सर्वदेवाधिपो महान् । **
> **दम्भोलिहस्तः सत्त्वाट्यस्तस्मै नित्यं नमो नमः ॥५२४॥**
> ** इति पूर्वदिशि । **
> **आग्नेयः पुरुषो दीप्तः सर्वदेवमन्योऽव्ययः । धूमकेतुरनाधृष्यस्तस्मै नित्यं नमो नमः ॥५२५॥**
> ** इति आग्नेयाम् । **
> **यमश्चोत्पलवर्णाभः पुरुषो दण्डधृङ्महान् । **
> **धर्मसाक्षी विशुद्धात्मा तस्मै नित्यं नमो नमः ॥५२६॥**
> ** इति दक्षिणस्याम् । **
> **नैरृतः पुरुषः कृष्णः सर्वरक्षोऽधिपो महान् । **
> **खड्गहस्तो महासत्त्वस्तस्मै नित्यं नमो नमः ॥५२७॥**
> ** इति नैरृत्याम् ।**
> **वरुणः सबल धीमान् पुरुषो निम्नगाधिपः । **
> **पाशहस्तो महाबाहुस्तस्मै नित्यं नमो नमः ॥५२८॥**
> ** इति पश्चिमदिशि । **
> **वायुर्वै श्यामवर्णोऽयं सर्वगन्धवहः शुचिः । **
> **पुरुषो ध्वजहस्तश्च तस्मै नित्यं नमो नमः ॥५२९॥**
> ** इति वायव्याम् । **
> **आत्रेयः पुरुषः सौम्यः सर्वौषधिसमन्वितः । **
> **नक्षत्राधिपतिः सोमस्तस्मै नित्यं नमो नमः ॥५३०॥**
> ** इति उदीच्याम् । **
> **ईशानः पुरुषः शुक्रः सर्वविद्याधिपस्तथा । **
> **शूलहस्तो विरूपाक्षस्तस्मै नित्यं नमो नमः ॥५३१॥**
> ** इति ऐशान्याम् । **
> **पद्मयोनिश्च तन्मूर्तिर्वेदव्यासः पितामहः । **
> **यज्ञाध्यक्षश्च सततं तस्मै नित्यं नमो नमः ॥५३२॥**
> ** इति ऊर्ध्वे । **
> **योऽसावनन्तरूपेण ब्रह्माण्डं सचराचरम् । **
> **पुष्पवद्धारयेन्मूर्धिन् तस्मै नित्यं नमो नमः । ५३३॥**
> ** इति अधः ।  
मात्स्ये च प्रायः सर्वमेवमेव ।**

किञ्च—
> **ओङ्कारपूर्विका ह्येते न्यासे बलिनिवेदने । **
> **मन्त्राः स्युः सर्वदेवानां वृद्धिपुत्रफलप्रदाः । ५३४॥**
> ** **

हयशीर्षपञ्चरात्रे च—

**दिगीशानां तु मन्त्रेण रत्नादीन् विनिवेशयेत् ॥५३५॥**

तद्यथा—
> **ओं शक्रः सुरपतिः श्रीमान् सहस्रनयनोज्ज्वलः । **
> **यष्टा यः क्रतुमुख्यानां नमस्तस्मै महात्मने ।**
> **ओं त्रातारमिति मन्त्रेण सान्निध्यं तत्र कारयेत् ॥५३६॥**
> ** इति पूर्वस्याम् । **
> **ओं अजः सर्वगतः शक्तिर्यस्य छायेव राजते । **
> **हव्यकव्यवहो यो वै नमस्तस्मै महात्मने ।**
> **ओं अग्न आयाहि मन्त्रेण सान्निध्यं तस्य कारयेत् ॥५३७॥**
> ** इति आग्नेयाम् । **
> **ओं कृष्णाञ्जननिभो रौद्रा दण्डपाणिः स्रगुज्ज्वलः । **
> **सर्वप्रेताधिपो देवो नमस्तस्मै महात्मने ।**
> **सान्निध्यकरणे तस्य मन्त्रस्त्वसि यमः स्मृतः ॥५३८॥**
> ** इति दक्षिणस्याम् । **
> **ओं घोरदंष्ट्राकरालस्तु खड्गपाणिः सुभैरवः । **
> **राक्षसाधिपतिर्देवो नमस्तस्मै महात्मने ।**
> **सान्निध्यार्थं तस्य मन्त्र एष ते निरृते स्मृतः ॥५३९॥**
> ** इति नैरृत्याम् । **
> **ओं सप्तसागरदेहस्तु पाशपाणिर्भहाद्युतिः । **
> **यादसां पतिरेको यो नमस्तस्मै महात्मने ।**
> **तस्यालभनमन्त्रस्तु पद्मनद्यः सरस्वती ॥५४०॥**
> ** इति पश्चिमायाम् । **
> **ओं सप्तसुरानुगा यस्य योनिर्गीता मनीषिभिः । **
> **अशरीरेति विख्यातो नमस्तस्मै महात्मने ।**
> **मन्त्रस्तस्यापि सान्निध्ये वात आवातु भेषजम् ॥५४१॥**
> ** इति वायव्याम् । **
> **ओं धनाधिपो ह्रस्वमूर्तिर्गदाहस्तो नृवाहनः । **
> **उत्तराशाधिपः श्रीमान् नमस्तस्मै महात्मने ।**
> **सोमं राजेति मन्त्रोऽयं तस्य सान्निध्यकारकः ॥५४२॥**
> ** इति उदीच्याम् । **
> **ओं विद्याधिपो वृषारूढ शूलपाणिर्महाबलः । **
> **त्रैलोक्यवन्दितः श्रीमान् नमस्तस्मै महात्मने ।**
> **ईशावास्येति मन्त्रेण तत्सान्निध्यं प्रकल्पयेत् ॥५४३॥**
> ** इति ऐशान्याम् ।**
> **ओं य इमां सकलां पृथ्वीं सप्तसागरभूषिताम् । **
> **विभर्ति माला-प्रतिमां नमस्तस्मै महात्मने ।**
> **नमोऽस्तु सर्पमन्त्रेण सान्निध्यं तस्य कल्पयेत् ॥५४४॥**
> ** इति अधः । **
> **ओं ब्रह्मा चतुर्मुखः स्वामी सर्वलोकपितामहः । **
> **कमण्डलुधरः श्रीमान्नमस्तस्मै महात्मने । **
> **ब्रह्मा देवेति मन्त्रेण सान्निध्यं तस्य कल्पयेत् ॥५४५॥**
> ** इति ऊर्ध्वे ।  
अथ कामविशेषेण द्रव्यविशेषन्यासः**

भविष्ये—
> **क्षीरवृक्षत्वचं पुष्पमष्टमङ्गलसंयुतम् । **
> **श्रीकामस्तु न्यसेत् सम्यग्देशवृद्धिकरं शुभम् ॥५४६॥**
> ** **
> **पारदं घृतगोधूमान् दूर्वां रोचनया सह । **
> **गोशृङ्गमृत्तिकाञ्चैव कूर्चेन सह निक्षिपेत् ।**
> **स्थितस्य तस्य देवस्य श्रियो वृद्धिः सदा भवेत् ॥५४७॥**
> ** **

स्थितस्य तत्-तद्-रव्योपर्यवस्थिते सतीत्यर्थः ॥५४७॥
> **कृशरं काञ्चनं चैव पद्मेन सह विन्यसेत् । **
> **स्थितस्य तस्य देवस्य चातुर्वर्ण्यहितं भवेत् ।**
> **चतुष्पादाश्च वर्धन्ते दौभाग्यञ्च प्रणश्यति ॥५४८॥**
> ** **
> **लाक्षा मधु घृतञ्चैव शमी चाश्वत्थमेव च । **
> **वेद्या सह च दातव्या यज्ञोत्सवकरास्तथा ॥५४९॥**
> **मृत्तिका पर्वतस्याथ ह्रदादादाय मृत्तथा । **
> **यथाक्रमेण दातव्या राष्ट्रवृद्धिकरी नृप ॥५५०॥**
> **काञ्चनं सर्वबीजानि मेदिन्या सह विन्यसेत् ।**
> **स्थितस्य तस्य कृष्णस्य राजा प्रजा च वर्धते ॥५५१॥**
> ** **
> **ब्रह्मस्थाने च विन्यस्य सर्वकामार्थदं शुभम् । **
> **न भयं न च दुर्भिक्षं तत्तद्द्रव्ये व्यवस्थिते ॥५५२॥**
> ** इति । **

श्रीहयशीर्षदेवेन रत्नान्यासादनन्तरम्—

**वृत्ते शान्त्यम्बुसेके तु प्रासादे विजयो मतः ॥५५३॥**
> 

यथा हयशीर्षे—
> **रत्नान्यासविधिं कृत्वा प्रतिष्ठामारभेद्गुरुः ॥५५४॥**
> ** **

एवं मत्स्य-भविष्य-पुराणोक्तयनुसारिणां सतां मते प्रथमं प्रासादे श्री-मूर्तेर् विजयस् ततो रत्नादि-न्यास इति लिखितम् । श्री-हयशीर्ष-मते च तद्-विपरीतम् इत्युल्लिखन् तत्रैव परमपि कृत्य-विशेषं लिखति—रत्न-न्यासम् इत्यादिना निवेदयेद् इत्यन्तेन ॥५५४॥
> **सशलाकैर्दर्भपिञ्जैः सहदेवीसमन्वितैः । **
> **महाक्षतैस्तु सत्कृत्य पञ्चगव्येन शोधयेत् ।**
> **प्रोक्षयेद्गन्धतोयेन नदीतीर्थोदकेन च ॥५५५॥**
> ** **
> **होमार्थे स्थण्डिलं कुर्यात् सिकताभिः समन्ततः ।**
> **सार्द्धं हस्तप्रमाणन्तु चतुरस्रं सुशोभनम् ॥५५६॥**
> ** **
> **अष्टदिक्षु यथान्यायं कलसानपि पूजयेत् । **
> **मन्त्रेणाष्टाक्षरेणैव पूजादिक्रमयोगतः ॥५५७॥**
> ** **
> **आनीय संस्कृतं वह्निं त्वमग्ने प्रयतेत्युचा । **
> **पलाशसमिधानां तु घृताक्तानां सुरेश्वर ॥५५८॥**
> ** **
> **शतं वाथ सहस्रां वा गायत्र्या विष्णुसञ्ज्ञया । **
> **जुहुयाच्च शतं दद्यादाज्यमष्टाक्षरेण तु ॥५५९॥**
> ** **
> **पूर्णाहुतिं शान्तितोयं कुर्यात्तत्र विचक्षणः । **
> **कलसेषूदकं गृह्य ताम्रपात्रे निवेशयेत् ॥५६०॥**
> ** **
> **मन्त्रयेच्छतवारांस्तु मूलमन्त्रेण देशिकः । **
> **सेचयेद्देचतामूर्ध्नि श्रीश्च तेत्यनयाऽनघ ॥५६१॥**
> ** **
> **ब्रह्मयानेन चोद्धृत्य उत्तिष्ठ ब्रह्मणस्पते । **
> **त्वं विष्णोरितिमन्त्रेण प्रासादाभिमुखं नयेत् ॥५६२॥**
> **शिविकायां हरिं स्थाप्य रथे वाथ सुयन्त्रितम् । **
> **भ्रामयीत पुरं सर्वमथवायतनं स्वकम् ॥५६३॥**

सुयन्त्रितं सावधानं रथेन सह संयोजितम् इत्यर्थः । अन्यत् सुगमम् ॥५६३॥
> **प्रदक्षिशेन देवेशं सर्वशोभासमन्वितम् । **
> **ततो मङ्गलघोषैश्च गीतैर्मधुरनिस्वनैः ॥५६४॥**
> ** **
> **स्तुवद्भिर्मागधैः सूतैर्वाद्यैर्नानाविधैः शुभैः । **
> **गायद्भ्र्ब्राह्मणैः साम शङ्खाकारेण सर्वशः ॥५६५॥**
> ** पताकाभिर्विचित्राभिर्ध्वजैर्नानाविधैः शुभैः । **
> **देवदेवं महादेवं हरिं सर्वजगद्गुरुम् ॥५६६॥**
> ** संसारार्णवसन्तारपोतभूतं सुरेश्वरम् । **
> **कर्तृणां स्थपतीनाञ्च शिल्पिनां पुरवासिनाम् ॥५६७॥**
> **स्थापकानाञ्च भृत्यानां पावकं पुण्यवर्द्धकम् । **
> **भ्राम्य प्रासादाभिमुखं कृत्वा देवं निवेशयेत् ॥५६८॥  
अथ तत्र मङ्गलस्नपनम्**
> **एरकायां तु संस्थाप्य स्नपयेन्मङ्गलान्वितम् ॥५६९॥**
> ** चतस्रोऽविधवास्तत्र दिव्यमन्त्राभिमन्त्रिताः ।**
> **सव्यापसव्यसूत्रेण वेष्ट्य स्पृश्य कुशेन तु ॥५७०॥**
> ** **
> **आचार्येणाभ्यनुज्ञाता घटैर्मलयभूषितः । **
> **स्नपयन्ति हरिं भक्त्या अष्टमङ्गलसंयुतम् ॥५७१॥**
> **ततो गन्धादिनाभ्यर्च्य मूलमन्त्रेण देशिकः ।**
> **शुक्लवस्त्रेण सञ्छाद्य अष्टाङ्गार्घ्यां निवेदयेत् ॥५७२॥**
> ** **
> **एवं क्रमो बहुविधः कृत्यञ्च विविधं भवेत् । **
> **प्रतिमायां बुधैश्चात्र कार्यं स्वगुरुसम्मतम् ॥५७३॥**

नन्वेवं कृत्ये क्रमे च पुराणागमादि-वचनतो विरोधापत्त्या कथं व्यवहर्तव्यम् ? अत्र लिखति— एवमिति । निज-गुरु-सम्प्रदायाचारानुसारेण तत्र तत्र व्यवहारः कर्तव्य इत्यर्थः । एवं सर्वत्रैवोह्यम् । सर्वत्र विविध-विरोध-दर्शनात् पुनः पुनरेव लिख्यते इत्य् उन्नेयम् ॥५७३॥

**अथ गर्तलेपनादि**
> **पायसेनोपलिप्यादौ गर्तमाच्छाद्य वाससा ।**
> **अग्न्यादिभ्यस्तु जुहुयात् सिद्ध्यर्थं तस्य दक्षिणे ॥५७४॥**
> ** **

तथा च मात्स्ये—
> **न्यासं कृत्वा तु रत्नानां पायसेनानुलेपितम् । **
> **पटेनाच्छादयेच्छ्वभ्रां शुबलेनोपरि धारयन् ॥५७५॥**

भविष्ये च—
> **रत्नन्यासे कृते पश्चात् पायसेनोपलेपयेत् । **
> **पटेन महता पश्चाच्छ्क्लेनोपरि छादयेत् ॥५७६॥**
> ** **

किञ्च—
> **श्वभ्रस्य दक्षिणे पार्श्वे सर्षपान् जुहुयाद्बुधः । **
> **अग्नये ब्रह्मणे चैव रुद्राय चैव विष्णवे । **
> **स्कन्दाय गणराजाय गणमातृभ्य एव च ॥५७७॥**

केभ्यो जुहुयात् ? तानेव निर्दिशति । अत्र प्रयोगः—ओं अग्नये स्वाहा, ओं ब्रह्मणे स्वाहेत्यादि ॥५७७॥

**अयेन्द्रादिबलिदानम्**
> **दद्यात् श्रीमूर्तिमुत्थाप्य शक्रादिभ्यो बलिं बुधः । **
> **तत्तन्नाम्ना चतुर्थ्यन्तनमोऽन्तप्रणवादिना ॥५७८॥**

इन्द्रादिभ्यश् च पायसवलिं तत्-तन्-नाम-मन्त्रेण दद्यात्; तत्र प्रयोगः—ओं इन्द्राय नम इत्यादि ॥५७८॥

तथा च तत्रैव—
> **इन्द्रादीन् लोकपालांश्च आदित्यांश्च वसुंस्तथा । **
> **विश्वेदेवांस्तथा सर्वान् स्वनाम्ना चोपलक्षितान् । **
> **ओङ्काराद्यान्नमोऽन्तांश्च कृत्वोत्थाप्य बलिं हरेत् ॥५७९॥  
अथ प्रासादान्तः श्रीमूर्तिप्रवेशनम्**
> **देवं गोबालरज्वाऽभिवेष्ट्य स्वस्त्यभिवाचयेत् । **
> **आचार्यो विधिवत्तञ्च प्रासादान्तः प्रवेशयेत् ॥५८०॥  
अथ तद्विधिविशेषः**

तत्रैव—
> **उत्थितं तत्र देवेशं बालरज्वा हि दण्डवत् । **
> **ततः सुयन्त्रितं कृत्वा ब्राह्मणान् स्वस्ति वाच्य च ।**
> **जीवदानं ततः कृत्वा देवदेवं समुत्क्षिपेत् ॥५८१॥**
> ** **

दण्डवद्-वालरज्वा सुयन्त्रितं कृत्वा ‘यत् तु’ इत्यादि-जीव-सूक्तेन जीव-दानं कृत्वा ॥५८१॥
> **स्थापकः स्थापयेद्देवं मूर्तिपैर्बलवत्तरैः । **
> **पुण्याह-जयशब्दैश्च ब्रह्मघोषैश्च पुष्कलैः ॥५८२॥**
> ** **
> **आचार्यस्त्वग्रतो गच्छेदर्घ्यहस्तः समाहितः । **
> **पृष्ठतो यजमानस्तु भक्त्या देवन्तु संस्पृशन् ।**
> **पुत्रभ्रातृकलत्रैश्च बन्धुभिः परिवेष्टितः ॥५८३॥**
> **सर्वेऽन्योऽन्यमसंलग्ना ध्यायमाना जनार्दनम् । **
> **द्वारदेशे समानीय अर्घ्यं तस्मै निवेदयेत् ॥५८४॥**

सर्वेऽन्योऽन्यम् असंलग्नाः सन्तो गच्छेयुर् इति शेषः । द्वारदेशे च सर्व-गन्ध-जलैः द्वारि सन्तिष्ठते नमः इति देवं स्नापयेत्, ततोऽर्घ्यं निवेदयेद् इति केषाञ्चिन् मतम् ॥५८४॥
> **ततः प्रवेशयेद्देवं न द्रुतं न विलम्बितम् । तिर्यगूर्द्ध्वमधश्चैवमस्पृशन्तं प्रवेशयेत् ॥५८५॥**
> ** **

हयशीर्षपञ्चरात्रे च—
> **पाशेन यन्त्रितं कृत्वा ततो देवेति चालयेत् । **
> **अद्वारबन्धे प्रासादे द्वारेणैव प्रवेशयेत् ॥५८६॥**
> ** **
> **द्वारबन्धे कृते देवमाकाशेन प्रवेशयेत् । **
> **द्वारबन्धे कृते चापि अस्पृशन्तं प्रवेशयेत् । **
> **देवस्य त्वेति मन्त्रेण तिर्यगूर्द्ध्वमधस्तथा ॥५८७॥  
अथ पिण्डिकान्यासादि**
> **पाद्यं दत्त्वा पिण्डिकाञ्च विन्यस्य विधिना च ताम् ।**
> **प्रक्षाल्याभ्यर्च्य तद्गर्तं पायसेनोपलेपयेत् ॥५८८॥**
> ** **

विधिनेति—प्रतिपदसीति मन्त्रेण पिण्डिकां विन्यस्य पञ्च-गव्येन कषायोदकेन च प्रक्षाल्य, लक्ष्मी-मन्त्रेणाभ्यर्च्येति । पूर्वम् अधिवासे प्रक्षालनादिकम् अस्यापि लिखितं, इदानीं च प्रासादान्तःस्थापन इति भेदः ॥५८८॥

भविष्ये—
> **विष्णुपीठं न्यसेत् पश्चादर्घ्यं दत्त्वा समाहितः । कपिलाक्षीरसंस्निग्धं परमान्नं तु संस्कृतम् ।**
> **कपिलाज्येन सम्मिश्रं तैः श्वभ्रमुपलेपयेत् ॥५८९॥**
> ** **

हयशीर्षे—
> **रत्नन्यासमिमं कृत्वा नपुंसकशिलातले । **
> **न्यसेत् पादशिलां तत्र स्त्रीलिङ्गैरुपलक्षिताम् ॥५९०॥**
> **तत्र सम्पूजयेद्विद्वान् पिण्डिकां शक्तिरूपिणीम् । **
> **सह रङ्गेण वस्त्रेणाच्छाद्य गन्धादिनार्चयेत् ॥५९१॥**
> ** **
> **पुष्पैर्मूलैः फलैर्हृद्यैः सितया चार्द्रकेण च । **
> **अभ्यर्च्य विन्यसेद्विद्वान् लक्ष्मीबीजं समाहितः ॥५९२॥**
> ** **
> **कृत्वैव पिण्डिकाकर्म तदुर्द्ध्वं प्रतिमां न्यसेत् । **
> **प्रासादानां तु सर्वेषां प्रतिमाबीज उच्यते ॥५९३॥**
> ** **
> **प्रतिमानां तु सर्वासां पादपीठः शिलामयः । **
> **तस्मात् सर्वप्रयत्नेन पीठोर्द्ध्वं प्रतिमां न्यसेत् ॥५९४॥**

पीठस्योर्ध्वम् उपरि ॥५९४॥

**अथ श्रीमूर्तिस्थापनम्**
> **गन्धपुष्पादिनाभ्यर्च्य विविधैर्मङ्गलस्वनैः ।**
> **गीतादिभिश्च तां मूर्ति स्थापयेत् पिण्डिकोपरि ॥५९५॥**
> ** **

मात्स्ये—
> **तत उत्थाप्य देवेशमिष्टांशे तु शुभाजने । **
> **ध्रुवा द्यौरिति मन्त्रेण श्वभ्रोपरि निवेशयेत् ॥५९६॥**
> ** **

इष्टे स्थापन-योग्ये अंशे प्रदेश-भागे, तत्र च सुभाजने सत्-पात्रे पिण्डिकोपरीत्यर्थः ॥५९६॥

भविष्ये च—
> **स्थापयेत्तमसंलग्नमद्रुतञ्चाविलम्बितम् । **
> **पुण्याह-जयशब्दैश्च ब्रह्मघोषैश्च पुष्कलैः । \
शङ्खभेरीनिनादैश्च गीतवादित्रनिस्वनैः ॥५९७॥**
> ** **

हयशीर्षपञ्चरात्रे—
> **पिण्डिकोर्द्ध्वं ततो देवं यन्त्रितो धारयेत् क्षणम् ।**
> **ततः शङ्खघटीतोयैर्देवज्ञान् लग्नमादिशेत् ॥५९८॥**
> ** **

आदिशेत् पृच्छेद् इत्यर्थः ॥५९८॥
> **ज्ञात्वा सम्यक्स्थिरं लग्नमलग्नं वा निवेशयेत् । **
> **पिण्डिकायां सुरश्रेष्ठ मन्त्रेणानेन देशिकः ।**
> **ओं त्रैलोक्यविक्रान्ताय त्रिविक्रमाय नमो नमः ॥५९९॥**
> ** इति । **
> **संस्थाप्य पिण्डिकायान्तु स्थिरं कुर्याद्विचक्षणः । **
> **ध्रुवा द्यौरिति मन्त्रेण विश्वतश्चक्षुरित्यपि ॥६००॥**
> ** इति ।  
अथ श्रीमूर्तिस्थापनानन्तरकृत्यामि**
> **ततः स्वार्णादिना देवं संस्थाप्यार्घ्यं प्रदाय च । **
> **धूपादि दत्त्वावहितो महामन्त्रं जपेद्गुरुः ॥६०१॥**

आदि-शब्दात् मधुसर्पिषा, तथा पुरा शान्ति-घटन्यस्तावशिष्टम्पाताहुति-जलेन च, अवहितः निःशब्दताद्यापादनेन सावधानः सन् महामन्त्रं द्वादशाक्षरं जपेत् ॥६०१॥

भविष्ये—
> **स्थितमात्रं सुवर्णेन स्नापयेदथ सर्पिषा । **
> **तस्यान्ते स्नापयेत्तेन सम्पाताहुतिवारिणा ॥६०२॥**
> ** **

तेन पूर्वं शान्ति-घटन्यस्तेन ॥६०२॥
> **अर्घ्यं दत्त्वा नमस्कृत्य अर्चयित्वा यथाविधि । **
> **सकृतं गुग्गुलं दद्यान्निःशब्दं कारयेत्ततः ॥६०३॥**

अर्पयित्वेति पाठे आदौ मन्त्रेणाऱ्घ्यं विसृज्य पश्चात् तेन अर्घ्यं कृत्वा, यद्वा, अर्पयित्वा अर्चयित्वेत्येवार्थः ॥६०३॥
> **ऐशाने तु दिशाभागे स्थितस्तूष्णीं सुसंयतः । **
> **उच्चारयेन्महामन्त्रं द्वादशाक्षरमद्रुतम् ।**
> **तेन वै जप्यमानेन विधेरच्छिद्रता भवेत् ॥६०४॥**
> ** **

विधेः—कर्मणः ॥६०४॥
> **मन्त्रहीनो विधिर्यश्च अङ्गहीनश्च यो भवेत् । **
> **हीनो वै दक्षिणाभिश्च न प्रशस्तः कदाचन ।**
> **एष गुह्यविधिः प्रोक्तः संहितोक्तो मया तव ॥६०५॥**

छिद्रतामेव दर्शयति—मन्त्र-हीन इति ॥६०५॥

**अथ मन्त्रै श्रीमदङ्गालभनम्**
> **ओं यज्जाग्रत इत्याद्यैर्मन्त्रैः षड्भिः क्रमात् स्पृशेत् ।**
> **देवस्य दक्षिणं पार्स्वं वामं पृष्ठं शिरः पदौ ॥६०६॥**
> ** **

अग्रे लेख्यैः षड्भिर् मन्त्रः क्रमेण देवस्य दक्षिणपार्श्वादि-स्थान-षट्कं स्पृशेत् ॥६०६॥

भविष्ये—
> **अधुना वैदिकं वक्ष्ये विधिं सामान्ययोगतः ।**
> **एताभिरृग्भिः षड्भिश्च विष्णुं सर्वत्र संस्पृशेत् ॥६०७॥**
> ** **
> **दक्षिणं पश्चिमं चैव उत्तरं पूर्वमेव च । **
> **मूर्ध्नि मुले च यत्नेन संस्पृशेत् प्रयतो बुधः ॥६०८॥  
अथ मन्त्राः**
> **ओं यज्जाग्रतो दूरमुदैति दैवम् ॥६०९॥**
> ** इति । **
> **ओं येन कर्मण्यपसो मनीषिणे यज्ञ ॥६१०॥**
> ** इति । **
> **ओं यत् प्रज्ञानामृतचेतो धृतिश्च ॥६११॥**
> ** इति । **
> **ओं येनेदम्भूतं भुवनं भविष्यत् ॥६१२॥**
> ** इति । **
> **ओं यस्मिन्नृचः सामयजुंषि यस्मिन् ॥६१३॥**
> ** इति ।**
> **ओं सुखारथिरश्चातिवयन्मनुष्यान् ॥६१४॥**
> ** इति । **

मात्स्ये—
> **देवध्यानैकचेतास्तु मन्त्रानेतानुदीरयेत् ॥६१५॥**
> ** **
> **ओं यज्जाग्रतो दूरमुदैति इति ततो विराडजायत इति सहस्रशीर्षा पुरुष इति अभि त्वाशूर नो नुम इति । **
> **ओं पुरुष एवेदं सर्वमिति ओं येनेदं भूतं भुवनमिति ओं न त्वा वा अन्य इति ॥६१६॥**
> **सर्वस्वेनान् प्रतिष्ठासु जप्त्वा मन्त्रान् पुनः पुनः । **
> **चतुष्कृत्वः स्पृशेदद्भिर्मूले मध्ये शिरस्यपि ॥६१७॥**
> ** इति ।  
अथ जपविधिविशेषः**
> **देवमूर्ध्नि करं न्यस्य देवं ध्यायन् जपेद्गुरुः । सूक्तान्यथात्मतत्त्वञ्च भावयित्वा पठेन्मनून् ॥६१८॥**

सूक्तानि देव-व्रतादीनि जपेत्, आत्म-तत्त्वं ‘भगवद्-दासोऽस्मि’ इत्येवं ध्यात्वा ॥६१८॥

तत्रैव—
> **ततः स्थिरीकृतस्यास्य हस्तं दत्त्वा तु मस्तके । **
> **ध्यात्वा परमसद्भावं देवदेवन्तु निष्कलम् ॥६१९॥**
> **देवव्रतं तथा साम रुद्रसूक्तं तथा पठेत् । **
> **आत्मानमीश्वरं ध्यात्वा नानाभरणभूषितम् ।**
> **यस्य देवस्य यद्रुपं तद्ध्याने संस्मरेत् सदा ॥६२०॥**

आत्मानं सर्वान्तर्यामिणम् ॥६२०॥

**अथ मन्त्राश्च**

तत्रैव—
> **अतसीपुष्पसङ्काशं शङ्खचक्रगदाधरं । **
> **संस्थापयामि देवेशं देवो भूत्वा जनार्दनम् ॥६२१॥**
> ** **

देवः देवस्याधीनो दास इत्यर्थः ॥६२१॥

किञ्च—
> **वेदमन्त्रांस्तथा मन्त्रान् रुद्रस्य स्थापने जपेत् ।**
> **विष्णोस्तु वैष्णवांस्तद्वद्ब्राह्मांश्च ब्राह्मणो बुधः ॥६२२॥**
> ** **
> **सौराः सूर्यस्य जप्तव्यास्तथान्येषु तदाश्रयाः । **
> **वेदमन्त्रप्रतिष्ठा तु यस्मादानन्ददायिनी ॥६२३॥**

वेद-मन्त्र-जपे हेतुम् आह—वेदेति । अतो वैदिक-मन्त्र-प्रधानैर् एव प्रतिष्ठा कार्येति भावः ॥६२२-६२३॥

किञ्च—
> **स्थापयेद्यस्तु देवेशं प्रधानन्तं प्रकल्पयेत् । **
> **तस्य पार्श्वे स्थितानन्यान् स्मरेत्तत्परिवारवत् ॥६२४॥**

परिवारवत् स्मरेत्, परिवारान् जानीयात् ॥६२४॥

हयशीर्षपञ्चरात्रे—
> **पञ्चगव्येन तं स्नाप्य क्षाल्य गन्धोदकेन तु । **
> **पूजयेत् सकलीकृत्य साङ्गं सावरणं हरिम् ॥६२५॥**

श्री-हयशीर्ष-देवेन च संस्थाप्य पिण्डिकायां तु इति पद्येन पिण्डिकायां स्थिरीकरणम् उक्त्वा तद्-अनन्तरकृत्यं यद्-उक्तं, तल्-लिखति—पञ्च-गव्येत्यादिना । अन्यत् सुगमम् । तत्र ध्यानादाव् अर्थ-विशेषश्च श्री-भागवतानां हृदय-वेद्य एव ॥६२५॥
> **ध्यायेत्त परमात्मानं निष्कलं निर्मलं विभुम् ॥६२६॥**
> ** **
> **गगनं तस्य मूर्तिस्तु पृथिवी तस्य पिण्डिका । **
> **कल्पयेद्विग्रहं तस्य तैजसैः परमाणुभिः ॥६२७॥**
> ** **
> **तेजोमयं ततो ध्यायेच्छङ्खचक्रगदाधरम् । **
> **मन्त्रमूर्तिं ततः कुर्यान्मूलमन्त्रेण वै हरिम् ॥६२८॥**
> ** **
> **स्थिते सति स्थितिन्यासमासीने सृष्टिसञ्ज्ञितम् । **
> **शयिते संहृतिन्यासं यानस्थे सर्वमेव च ॥६२९॥**
> **एवं न्यासविधिं कृत्वा ध्यायेद्विष्णुं सुरेश्वरम् । **
> **हृत्तामरस-मध्यस्थं सर्वकर्मैर्कसाक्षिणम् ।**
> **क्षेत्रज्ञं चित्स्वभावन्तमणीयांसमणोरपि ॥६३०॥**
> ** **
> **अदोषपरमर्ष्यादीन् प्रतिमायां निवेशयेत् । **
> **सजीवकरणं कृत्वा प्रणवेन निरोधयेत् ॥६३१॥**
> ** **
> **सान्निध्यकरणार्थाय हृदयं स्पृश्य देशिकः । **
> **पौरुषन्तु जपेत् सूक्तं ध्यायेद्देवं सुरेश्वरम् ॥६३२॥**
> **जपेत्तथापरं मन्त्रमिमं गुह्यं सनातनम् ॥६३३॥**
> ** **
> **ओं नमस्तुभ्यं सुरेशाय सन्तोषविभवात्मने । **
> **ज्ञानविज्ञानरूपाय ब्रह्मातेजोऽनुशालिने ॥६३४॥**
> ** **
> **गुणानुक्रान्तवेशाय पुरुषाय महात्मने । **
> **अक्षयाय पुराणाय विष्णो सन्निहितो भव ॥६३५॥**
> ** **
> **यच्च ते परमं तत्त्वं यच्च ज्ञानमयं वपुः । **
> **तत् सर्वमेकतो लीनमस्मिन् देहे विबुध्यताम् ॥६३६॥**
> **अनेन सन्निधोकृत्य देवं देवारिसूदनम् । **
> **ब्रह्मादिपरिवारांस्तु स्वनाम्ना स्थापयेत्ततः ॥६३७॥**
> **आयुधान्यस्य मन्त्रैस्तु नमोऽन्तैः स्थापयेद्बुधः । **
> **ततः सन्दर्शयेत् पश्चात् स्वकां मुद्रां पृथक् पृथक् । **
> **सान्निध्यन्तु पृथक् कुर्यात् प्रणवेन प्लुतेन तु ॥६३८॥  
अथ महापूजा**
> **कृष्णे न्यस्य गुरुश्चित्तं मन्त्रैरावाहनादिकम् । **
> **कृत्वा तु स्नापयेद्गीतादिना पञ्चामृतादिभिः ॥६३९॥**

मन्त्रैर् अग्रे लेख्यैः—ओं आगच्छेत्यादिभिः, अन्यैश् चोपयुक्तैर् आवाहनम्, आदि-शब्देन ध्यानादि च कृत्वा गीतेन, आदि-शब्दात् गीत-नृत्य-वेद-घोषादिना च । इत्यादि सर्वम् अग्रे व्यक्तं भाव्येव ॥६३९॥

तथा च भविष्ये—
> **पश्चादावाहनं कुर्याद्देवदेवस्ण शार्ङ्गिणः । **
> **ध्यात्वा परमसद्भावं चतुर्बृहं चतुर्भुजम् ॥६४०॥**
> ** **
> **तत्र सन्धाय चित्तं तु निश्चलं कुरुनन्दन । **
> **आवाहनं ततः कुर्यान्मुनिभिर्मन्त्रसंयुतैः ॥६४१॥  
तत्र मन्त्रः**
> **ओं आगच्छागच्छ भगवन्ननुग्राहय जनार्दन ।**
> **शाश्वतः पुरुषः पूजां प्रतिगृह्णातु नमो नमः ॥६४२॥**
> ** **
> **ओं स्वागतं भगवते सगणाय सपरिवाराय । **
> **प्रतिगृह्णातु भगवान् मन्त्रपूतमिदमर्घ्यं पाद्यमाचमनीयं चैतदासनं ब्रह्मणा विहितं स्वयम् ॥६४३॥**
> ** **

मात्स्ये—
> **ततः पुण्याहघोषेण ब्रह्मघोषैश्च पुष्कलैः । **
> **स्नापयीत ततो देवं दधिक्षीरघृतेन च ।**
> **मधुशर्करया तद्वत् पुण्यगन्धोदकेन तु ॥६४४॥**
> ** **

ततः स्थापनानन्तरम्, अत्र च स्नपनानन्तरं केषाञ्चिन् मतम् इदम्—ओं यज्-जाग्रतो दूरम् इत्यादि-मन्त्रान् जप्त्वा त्रिकृत्वो मूले मध्ये शिरसि पुनर् देवम् अभिस्पृशेत्, सर्वासु प्रतिष्ठासु एतान् मन्त्रान् जप्त्वा पुनः पुनरिति पूर्व-लिखित-मात्स्य-वचनात् । ततो देवाग्रेऽग्निम् आधाय परिस्तीर्य गायत्र्या वैष्णवेन च मन्त्रेण चतसृभिर् आहुतिभिर् एकैकं जातकर्म-नामकरण-निष्क्रामणान्नप्राशन-चूडाकरणोपनयनादिकां क्रियां कुर्यात् । ततश् चतुर्दिक्षु ओं त्रातारम् इत्यादि-चतुर्मन्त्रः क्रमेणाज्याहुतिं दत्त्वा विधिवत् यागं कृत्वा स्विष्टिकृतं जुहुयात् ॥६४४॥
> **कृत्वाथोद्वर्तनं दत्त्वा वस्त्रादि विधिवद्बुधः । **
> **नत्वा प्रदक्षिणीकृत्य स्तुत्वा चाभ्यर्थयेत् प्रभुम् ॥६४५॥**

अथ पञ्चामृतादि-स्नपनानन्तरं देवस्योद्वर्तनं सुगन्धि-चूर्णैः कृत्वा, वस्त्रम्, आदि-शब्दात् गन्ध-पुष्पादि । विधिवद्-बुध इति—यथा येन मन्त्रेण यद्-दातुम् उपयुज्यते, तथा तेन तद्-दत्त्वेत्यर्थः । एवमग्रेऽपि बोद्धव्यम् । स्तुत्य्-अर्चनयोः प्रकार-विशेषश् चाग्रे व्यक्तो भावी ॥६४५॥

भविष्ये—
> **ततः पूजां प्रकुर्वीत संहितोक्तान्तु मन्त्रवित् । चन्दनागुरुकर्पूरकुङ्कुमाद्यैश्च लेपयेद् ॥६४६॥**
> ** **
> **नारायणेति मन्त्रेण वस्त्रैर्धूपैश्च योजयेत् । **
> **एवं सुपूजितं कृत्वा देवदेवं जनार्दनम् ।**
> **प्रणम्य दण्डवद्भूमौ शनैर्गच्छेत् प्रदक्षिणम् ॥६४७॥**
> ** **
> **पुनरागत्य पुरतो विज्ञप्तव्यो जनार्दनः । **
> **सुकृतं दुष्कृतं वापि ज्ञानतोऽज्ञानतोऽपि वा ।**
> **तत् सर्वमात्मना सार्द्धं मया तुभ्यं निवेदितम् ॥६४८॥**

किञ्च—
> **शान्तिं भवन् कुर्वथ लोकनाथो राज्ञश्च राष्ट्रस्य च ब्राह्मणानाम् । सबालवृद्धस्य गवाञ्च शान्तिं कन्यासु सर्वासु पतिव्रतासु ॥६४९॥**
> ** नश्यन्तु रोगा अथ ईतयश्च भवन्तु सर्वे सुखिताश्च भूताः ।**
> **शाकेषु ब्रीहिष्वथ कर्षकाणां सुभिक्षकालं कुरु पद्मनाभ ॥६५०॥**
> ** **

हयशीर्षे—
> **कृत्वाष्टाङ्ग-नमस्कारं प्रणम्याञ्जलिमुद्रया । **
> **सान्निध्यकरणाच्चाथ ऋत्विग्भिः सहितो गुरुः ॥६५१॥**

श्री-हयशीर्ष-देवेन च पिण्डिकायां देवस्य स्थापनानन्तरं पञ्च-गव्यादि-स्नपनं ध्यानादिक सन्निधीकरणं चोक्तवा परिवार-स्थापनानन्तरं भगवत्-सान्निध्य-लक्षणान्य् उक्त्वा ततः प्रणामादिकम् उक्तम् । तत्र च स्नपनादि-सन्निधीकरणान्तं पूर्वं लिखितमेव, इदानीं चात्र प्रणामादि-प्रसङ्गे सान्निध्य-लक्षणान्य्-अलिखित्वा तद्-उक्तं प्रणामादिकम् एवादौ लिखति—कृत्वेत्यादिना, सान्निध्यकरणाद् अथ अनन्तरञ्च ॥६५१॥
> **स्तूयादुपनिषन्मन्त्रैरृग्यजुःसामसम्भवैः । **
> **आवश्यकं पठेत् सर्वं पञ्चोपनिषदस्तथा ।**
> **स्तुत्वा स्तोत्रैश्च पौराणैर्जपेदष्टाक्षरं ततः ॥६५२॥**

आवश्यकं नित्य-पाठ्यं, प्रतिष्ठायाम् अवश्यं पठनीयं वा पुरुष-सूक्तादि । अन्यत् सुगमम् ॥६५२॥
> **जप्त्वाष्टाक्षरमन्त्रं तु निर्गत्य द्वारसस्थितौ । **
> **चण्डप्रचण्डौ द्वारस्थौ निर्गत्याभ्यर्चयेद्गुरुः ॥६५३॥**
> **अग्रमण्डपमासाद्य गरुड स्थाप्य पूजयेत् । **
> **दिगीशानथ दिग्देवान् स्थाप्य सम्पूज्य देशिकः ॥६५४॥**
> **विष्वक्सेनन्तु संस्थाप्य मूलमन्त्रेण पूजयेत । **
> **तथा शङ्खञ्च चक्रञ्च पूजयेन्मन्त्रवित्तमः ।**
> **विष्णुपार्षददेवांश्च सर्वेभ्यो बलि हिरेत् ॥६५५॥**
> ** **
> **एवं कृत्वा गुरुः सम्यक् शुक्लाम्बरधरः शुचिः । **
> **शतमष्टोत्तरं जप्त्वा देवं तमभिवादयेत् ॥६५६॥**
> **प्रणाममुद्रया पश्चादष्टाङ्गं प्रणिपत्य च ।**
> **नृत्यं गीतञ्च वाद्यञ्च नाट्यञ्चापि प्रकारयेत् ॥६५७॥**
> ** इति । **
> **यद्वा स्थापनतः पश्चाद्वर्णादिस्नपन प्रभोः । **
> **ध्यानं जपाङ्गालभनं पूजाथावरणार्चनम् ॥६५८॥**

एवञ्च स्थापनानन्तरमादौ द्वादशाक्षर-जपः, ततो मन्त्रैः श्रीमद्-अङ्गालभनं, तत्रैव किञ्चिद् ध्यानं, तन्-मन्त्र-जप-विशेषः, तत्रैव ध्यान-विशेषश्च, ततो हयशीर्ष-देवोक्त-पूजादि च, ततः पुनर् महापूजायां ध्यानाद्य्-आवाहनादि, पञ्चामृतादि-स्नपनं, वस्त्रादि-समर्पणं, ततः प्रणामादि च लिखितम् । इत्थं वारं वारं जप-ध्यान-पूजादिकं प्राप्तम् । तत्र च मात्स्ये—ततः स्थिरीकृतस्यास्य इत्यादिना स्थानानन्तरं देव-मूर्ध्नि हस्त-न्यास-पूर्वकं ध्यानम् उक्तं, ततो देव-व्रतादि-सूक्तानां मन्त्राणां च पाठः, ततः पञ्चामृतादि-स्नपनं, ततो मन्त्रैः श्रीमद्-अङ्गालभनम् । भविष्ये च—स्थित-मात्रं सुवर्ण इत्यादिना स्थापनानन्तरं सुवर्णादि-स्नानं, ततो द्वादशाक्षर-जपः, ततो वैदिक-षड्-मन्त्रैः श्रीमद्-अङ्गालभनम्, आवाहनादिना पूजनं तु स्थापनात् पूर्वम् एवोक्तम् । केवलम् अन्ते स्नपन-विध्युक्तानन्तरं, ततः पूजां प्रकुर्वीत इत्यादिना पूजा-नमस्कारादिकम् उक्तम् । श्री-हयशीर्ष-पञ्चरात्रे च—पञ्च-गव्येन तं स्नाप्य इत्यादिना स्थापनानन्तरं स्नपनं, सकलीकरण-पूर्वकं पूजनं, ध्यानं, न्यास-जपादिना सन्निधीकरणञ्चोक्तम् । एवं जप-ध्यान-पूजादौ पौनःपुन्यं क्रियालाघवं चालोच्य पूर्व-लिखितं केषाञ्चित् पद्धतिकाराणां सम्मतं पक्षं निरस्य पक्षान्तरं लिखति—यद्वेति । अथ देव-पूजानन्तरम्, आवरणानां ब्रह्मादि-परिवाराणाम् अर्चनम् । तत्र च भविष्योक्तानुसारेण स्थापनानन्तरं स्वर्णादि-स्नपनम् । ततो मात्स्योत्तानुसारेण ध्यानं, ततश्च तद्-द्वयोक्तानुसारेण मन्त्र-जपः, मन्त्रैः श्रीमद्-अङ्गालभञ्च । ततश्च भविष्ये स्नपन-विध्यन्तोक्तानुसारेण श्री-हयशीर्ष-देवोक्तानुसारेण च आवाहनादिना सकलीकरणादिना च पूजनम् । ततो मात्स्य-हयशीर्षोक्तानुसारेण परिवार-पूजनम् इत्य् एवम् अपौनःपुन्यं ज्ञेयम् ॥६५८॥
> **यद्वाऽङ्गालभनात् पश्चात् सकलीकरणादिकम् । **
> **कुर्याच्छीहयशीर्षोक्तं परिवारार्चनं ततः ॥६५९॥**

एवं श्रीमदङ्गालभनानन्तरं पूजा लिखिता । तत्र च मात्स्ये, भविष्ये च स्नपनानन्तरं श्रीमद्-अङ्गालभनम् एवोक्तं, न च पूजनम् । श्रीमदङ्गालभनानन्तरं च मात्स्ये आचार्यादि-पूजनम् उक्त्वा ततस्तु मधुना देव प्रथमेऽहनि लेपयेत् इत्यादिना दिनान्तरकृत्यम् एवोक्तम्, भविष्ये च दिनान्तरकृत्यम् एव । हयशीर्ष-पञ्चरात्रेऽपि पूजनं धूप-दीप-नैवेद्यादि-समर्पणेन विशेषतो विविच्य नोक्तं, किन्तु केवलं पूजयेद् इत्येवोक्तं, पश्चाच् च सकलीकरणादि-सन्निधीकरणान्त-मात्रकृत्यम् उक्तम् । सान्निध्य-लक्षणोक्त्यनन्तरं च प्रणामादिकम् एव, इत्येवं विचार्य महा-पूजा-शब्दोल्लिखितं पूजा-विशेषं त्याजयन्निव पूर्व-लिखित-पक्ष एव पक्षान्तरं लिखति—यद्वेति । सकलीकरणम्, आदि-शब्दात् ध्यायेत् तं परमात्मानम् इत्यादिना पञ्चरात्रोक्तानि ध्यान-न्यास-जप-सन्निधीकरणानि च । ननु मात्स्य-भविष्य-पुराणयोः श्रीमदङ्गालभनानन्तरं तत् किञ्चिन्नास्ति, तत्र लिखति—हयशीर्षोक्तम् इति । अतो मात्स्य-भविष्योक्तम् अतिक्रम्य श्री-हयशीर्ष-देवोक्तानुसारेण, एवं सर्वत्र प्रायो व्यवहर्तव्यमिति भावः । मात्स्ये श्री-रुद्रस्य प्रतिष्ठा-प्राधान्यात्, भविष्ये सङ्क्षेपोक्तरिति दिक् । एतच् चाग्रे स्वयमेव व्यक्तं लेख्यम् । ततः सन्निधीकरणानन्तरमेव परिवाराणाम् अर्चनम् इति समानम् एव ॥६५९॥

**अथ तत्र श्रीभगवत्सान्निध्यलक्षणानि**

हयशीर्षे—
> **तस्मिन्नेव मुहूर्ते तु हर्षो वाभयमेव च । **
> **चक्षुर्भ्रमो विभ्रमो वा त्रासो वा जायते यदि ॥६६०॥**

अभयं भयाभावः, चक्षुषो भ्रमः, अन्यस्मिन्न् अन्यदर्शनं, विभ्रमो भ्रान्ति-विशेषः ॥६६०॥ \
> **व्यामोहः परमोहो वा स्तनितं परमं तथा । **
> **अश्रतानां श्रुतिर्वा स्याद्गात्राणां वाथ वेपथुः ॥६६१॥**
> ** **

व्यामोहो मौढय-विशेषः, परमोहो मूर्च्छा ॥६६१॥
> **वैराग्यं नेत्रयोर्वा स्याद्दर्पः कन्दर्प एव वा ।**
> **परमो विस्मयो वाथ दिव्यो वा श्रूयते ध्वनिः ॥६६२॥**
> ** **

नेत्रयोर् वैराग्यं वैवर्ण्य-दशने निर्वेदो वा ॥६६२॥
> **दिव्यवादित्रघोषो वा गन्धर्वनगरस्य वा । **
> **दर्शनं जायते काले तस्मिन् सुरगणार्चिते ॥६६३॥**

तस्मिन् काले स्थापन-समये ॥६६३॥
> **नरा नायर्योऽथ दृश्यन्ते गायन्त्योऽप्यथ हर्षिताः । **
> **नन्दितूर्यरवो वापि श्रूयते छन्दसां ध्वनिः ॥६६४॥**
> ** **
> **दिव्यगन्धा रसा वापि एकस्यापि भवन्ति हि । **
> **लिङ्गैरेतैर्विजानीयात्तत्र सन्निहितं हरिम् ॥६६५॥**

एकस्यैव द्रव्यस्य दिव्या बहवो गन्धा रसा वा भवन्ति यदि । तत्र प्रासादे, तस्यां वा प्रतिमायाम् । अन्यत् सुगमम् ॥६६५॥
> **प्रभावैरविशेषेण ज्वलन्तीव च दृश्यते । **
> **स्फूरन्तीव च दृश्येत प्रतिमा च विशेषतः ॥६६६॥**
> ** **
> **स्फुरन्निव जनः कश्चित् स्मयमान इव क्वचित् । **
> **वीक्ष्यमाणो जनस्तत्र प्रहृष्ट इव लक्ष्यते ।**
> **एतैस्तु लक्षणैर्ज्ञेयस्तत्र सन्निहितो हरिः ॥६६७॥**
> ** **
> **विशेषादथवा पश्येच्चक्रचापोपमं क्वचित् । **
> **छविं वज्रप्रभां पश्येत् पद्मरागप्रभां तथा ॥६६८॥**
> **सौदामिनीप्रभां पश्येत् प्रतिमायां क्वचिद्यदि ।**
> **एतैर्ल्ङ्गैस्तु बोद्धव्यस्तत्र सन्निहितो हरिः ॥६६९॥**
> ** **
> **बधिरा इव केचित्तु मूका इव तथापरे । **
> **विभ्रान्ता इव केचिच्च जडा इव तथापरे ॥६७०॥**
> ** **
> **धावन्त इव केचित्तु पतन्त इव चापरे । **
> **नृत्यन्त इव चाप्यन्ये मत्ता इव तथा यदि ॥६७१॥**
> ** **
> **चित्रस्था इव केचित्तु विवशा इव केचन । **
> **भवन्ति तत्र चोन्मत्ताः प्रमत्ता इव चापरे । **
> **लिङ्गैरेतैस्तु बोद्धव्यस्तत्र सन्निहितो हरिः ॥६७२॥  
अथाचार्यादिसम्माननम्**
> **सन्मानयेदथाचार्यं शक्त्या वस्त्रादिना ततः ।**
> **मूर्तिपंश्चापरान् विप्रान् वैष्णवांश्चापरानपि ॥६७३॥**
> ** **

शक्त्या स्वशक्तयानुसारेण यथाविभवम् इत्यर्थः । अपरान् दीनान्धादीनपि तत्रागतान् ॥६७३॥

मात्स्ये—
> **स्थापिते तु ततो देवे यजमानः समूर्तिपम् । **
> **आचार्यं पूजयेद्भक्त्या वस्त्रालङ्कारभूषणैः ।**
> **दीनान्धकृपणांस्तद्वद्ये चान्ये समुपस्थिताः ॥६७४॥**

दीना दरिद्राः, कृपणा रागादि-दुःखिताः, ये चान्येऽन्त्यजादयस् तान् अपि ॥६७४॥

भविष्ये—
> **ततः सम्पूजयेद्भक्त्या स्थापकं विधिवन्नृप । **
> **भूमिदानादिभिर्दानैर्गोदानैश्च महीपते ।**
> **यथा स तुष्यते राजंस्तथा कार्यं प्रयत्नतः ॥६७५॥**
> ** **

भविष्ये च सर्वान्ते प्रोक्तम् अप्य् अचार्यादि-सम्माननं यथा-प्रसङ्गम् अत्र लिखति—तत इति त्रिभिः ॥६७५॥
> **यथाशक्त्यानुसारेण पूज्याश्चापि द्विजातयः । **
> **दीनान्धकृपणानाञ्च पूजा कार्या प्रयत्नतः ।**
> **गणांश्च नर्तकांश्चैव यथाशक्ति प्रपूजयेत् ॥६७६॥**
> ** **

हयशीर्षे—
> **मण्डले कमले वापि स्थापयित्वा गुरुं यजेत् । **
> **प्रियप्राश्नैः क्षमाप्यैनं विष्णुवत् पूजयेद्बुधः ।**
> **पादयोः प्रणिपत्याथ दक्षिणाञ्च निवेदयेत् ॥६७७॥**
> ** **

मण्डले—सर्वतोभद्रादौ । यद्यपि यागोपयोगि-द्रव्याणि सर्वाण्यस्मै निवेदयेत् इत्यादिना दानानन्तरम् एवाशेष-यागोपकरण-द्रव्यार्पणम् अपि श्री-हयशीर्ष-देवेन प्रसङ्गाद् एकत्रैवोक्तं, तथापि तत्र पृथक्कृत्य मात्स्योक्तानुसारेण पुनर् आचार्य-सम्माननेऽग्रे लेख्यम्, चतुर्थीकर्मादि-शेषकृत्य समाप्ति-पदेन याग-द्रव्य-सामग्रयाः सिद्धेः ॥६७७॥
> **आचार्य-दक्षिणां दद्यान्नगरं ग्राममेव च । **
> **सुवर्णं रजतं वस्त्रं गाञ्चैव समलङ्कृताम् ।**
> **दक्षिणां विधिवद्दत्त्वा दद्यादाभरणादिकम् ॥६७८॥**
> ** **
> **आचार्यदक्षिणार्द्धन्तु प्रदद्याद्ब्रह्मदक्षिणाम् । **
> **मूर्तिपान् पूजयेत् पश्चाद्गोवस्त्राभरणैर्द्विज ॥६७९॥**
> ** **
> **सर्वांस्तु पूजयेत्तत्र वैष्णवानागतान् द्विजान् ।**
> **भोजयेद्ब्राह्मणान् भक्त्या अत्यादरमतन्द्रितः ॥६८०॥**

वैष्णवान् विप्रान् सम्पूजयेत्, अन्यांश्च ब्राह्मणान्, तद्-अनन्तरमेव तान् भोजयेद् इत्यर्थः ॥६८०॥

किञ्च—
> **यज्ञः सुपुष्कलः सर्वः कर्तव्यो धर्मलिप्सया । **
> **मन्त्रहीनो गुरुं हन्याद्राष्टमन्येन वर्जितः ।**
> **धर्मञ्च यजमानञ्च हन्याद्दक्षिणया विना ॥६८१॥**
> ** इति । **

दक्षिणादिकं चावश्यमेव देयम् इत्याह—यज्ञ इति सार्धेन । सर्वो यज्ञः सुपुष्कलः सम्पूर्ण एव कर्तव्यः, अन्यथा च परमानर्थ एवेत्याह—मन्त्रेति ॥६८१॥
> **अथवा स्थापनात् पश्चाद्ध्यानाद्यावाहनादि च ।**
> **पञ्चामृतादिना स्वार्णादिनान्यस्नपनं ततः ॥६८२॥**
> ** **
> **वस्त्रादिदानैर्विधिवत् पूजा-मन्त्रजपादिकम् । **
> **नतिः प्रदक्षिणा याच्ञा गुर्वाद्यर्चेत्ययं क्रमः ॥६८३॥**

एवं लिखितस्यास्य प्रतिष्ठा-विधि-क्रमस्य पूर्व-लिखित-नित्य-पूजा-विधि-क्रमेण विरोधाशङ्क्य पूर्व-सूचित-क्रमे पक्षान्तरं लिखति—अथवेति । आदि-शब्दैर् गृहीतानि पूर्व-लिखितानुसारेणोन्नयानि । एवं क्रम-लिखनेन विधिरपि दर्शित एव । ततश्च पूर्व-लिखिते द्वितीय-पक्षे परित्यक्तम् अपि पूजनं प्रासादान्तः पिण्डिकोपरि स्थापन-रूपे मुख्य-कृत्ये अस्मिन्न् अवश्यम् एवापेक्ष्यम् इति तद् अत्र लिखितम् इति ज्ञेयम् । एतच् चाखिलं पूर्व-लिखित-मात्स्यादि-वचनार्थ-विचारणे प्रायः पर्यवस्यत्य् एव । यत्र च यत्र च विरुध्येत, तत्र च तत्र च ग्रन्थान्तरेण सहैकवाक्यतार्थं वचन-पौर्वापर्यादि-विचारेणाभिज्ञैर् विरोधः परिहरणीय एव । सर्वत्रैव तथात्वाद् इति दिक् ॥६८२-६८३॥

**अथ श्रीमूर्तिस्थिरतापादनम्**
> **मूर्तिं च चालयेज्जातु यत्नात् सुस्थिरतां नयेत् ।**
> **तस्यां प्रचलितायाञ्च कुर्यात् स्वस्त्यनादिकम् ॥६८४॥**
> ** **

मूर्तिम् इत्यादि, ततः परम् इत्यन्तं सुगमम् एव ॥६८४॥

तथा च मात्स्ये—
> **स्थिरं न चालयेद्देवमन्यथा पापभाग्भवेत् । **
> **पूजयेत् सिकताभिश्च निश्छिद्रं सर्वतो भवेत् ॥६८५॥**
> **लोकपालस्य दिग्भागे यस्य सञ्चलते विभुः । **
> **तस्य लोकपतेः शान्तिर्देयाश्चेमाश्च दक्षिणाः ॥६८६॥**
> **इन्द्राय वारणं दद्यात् काञ्चनं वाल्पवित्तवान् । **
> **अग्नेः सुवर्णमेषञ्च यमस्य महिषं तथा ॥६८७॥**
> **अजं सकाञ्चनं दद्यान्निरृतिं राक्षसं प्रति । **
> **वरणं प्रति मुक्तानि सशुक्तीनि प्रदापयेत् ॥६८८॥**
> ** **
> **रीतिकां वायवे दद्याद्वस्त्रयुग्मेन संयुताम् । **
> **सोमाय धेनुर्दातव्या राजतस्तु वृषः शिवे ॥६८९॥**
> ** **
> **यस्यां यस्यान्तु चलते शान्तिः स्यात्तत्र तत्र तु । **
> **अन्यथा तु भवेद्घोरं भयं कुलविनाशनम् ।**
> **अचलं कारयेत्तस्मात् सिकताभिः सुरेश्वरम् ॥६९०॥**
> ** **

भविष्ये—
> **स्थिरं न चालयेद्देवं कदाचिदपि पिण्डतः । हन्याद्विचालितोऽज्ञानात्तस्मात्तं न विचालयेत् ॥६९१॥**
> ** **
> **यां यां दिशं चलेद्देवस्तां तां शान्तिन्तु कारयेत् ।**
> **अन्यथा तु भवेद्घोरं भयं कुलविनाशनम् ॥६९२॥**
> ** **
> **यथा न चलते देवस्तथा वध्नीत पिण्डिकाम् । **
> **शीघ्रमेव तु कर्तव्यं न विलम्बेत् कदाचन । **
> **प्रतिमां सुस्थिरां कुर्यान्नोर्द्ध्वदृष्टिं कदाचन ॥६९३॥  
अथ दिनान्तरोत्सवः**
> **रात्रौ गीतादिकं कुर्वन् दिवसे च महार्चनम् ।**
> **महोत्सवेनाहरेकं शक्त्या वा कतिचिन्नयेत् ॥६९४॥**
> ** **

भविष्ये—
> **त्रिरात्रं सप्तरात्रं वा दशरात्रमथापि वा । **
> **पुण्याह-जयघोषैश्च कुर्याद्देवमहोत्सवम् ॥६९५॥**

किञ्च—
> **रात्रौ महोत्सवं कुर्याच्छङ्खभेर्यादिनिस्वनैः । **
> **एकरात्रं त्रिरात्रं वा सप्तरात्रमथापि वा ।**
> **तस्माद्विष्णुः सदायाति इत्येषा फलसम्प्रदा ॥६९६॥**
> ** **

मात्स्ये—
> **रात्रौ दिने च गीताद्यैः पुण्याह-जयमङ्गलैः । **
> **त्रि पञ्च सप्त दश वा दिनानि स्थानमहोत्सवः ॥६९७॥  
अथ तत्र कृत्यविशेषेण फलविशेषः**

मात्स्ये—
> **ततस्तु मधुना देवं प्रथमेऽहनि स्नपयेत् । **
> **हरिद्रयाथ सिद्धार्थैर्द्वितीयेऽहनि तत्त्वतः ॥६९८॥**
> ** **
> **चन्दनेन यवैस्तद्वत् तृतीयेऽहनि लेपयेत् । **
> **मनःशिलाप्रियङ्गुभ्यां चतुर्थेऽहनि लेपयेत् ॥६९९॥**
> ** **
> **सौभाग्यं शुभदं यस्मात् लेपनं व्याधिनाशनम् । **
> **मनःप्रीतिकरं नृणामेतद्वेदविदो विदुः ॥७००॥**
> ** **
> **कृष्णजिनं तिलांस्तद्वत् पञ्चमेऽह्नि निवेदयेत् । **
> **षष्ठे तु सघृतं दद्याच्चन्दनं पद्मकेशरम् ॥७०१॥**
> ** **
> **रोचनां नागपुष्पञ्च सप्तमेऽहनि दापयेत् । **
> **यत्र सद्योऽधिवासश्च तत्र सर्वं निवेदयेत् ॥७०२॥**

भविष्ये—
> **मधूवातेति मधुना अभ्यङ्गं प्रथमेऽहनि । **
> **पुण्यदं सर्वरोगाणां सर्वनाशाय तत् प्रभोः ॥७०३॥**
> ** हरिद्रासर्षपैश्चैव द्वितीयेऽहनि लेपयेत् । **
> **पित्तरोगभयञ्चैव न भवेत्तु कदाचन ॥७०४॥**
> ** **
> **तण्डुलेन यवैश्चैव तृतीयेऽहनि लेपयेत् । **
> **शिरोऽर्तिमक्षिरोगञ्च कर्णशूलञ्च नाशयेत् ॥७०५॥**
> ** **
> **मनःशिलां प्रियङ्गुञ्च चतुर्थेऽहनि लेपयेत् । **
> **सौभाग्यं येन सततं यजमानस्य वर्धते ॥७०६॥**
> ** **
> **कृष्णाजिनं तिलांश्चैव पञ्चमेऽहनि दापयेत् । **
> **पितरस्तस्य तृप्यन्ति यावज्जीवं सुखप्रदाः ॥७०७॥**
> **सुरभिं चन्दनञ्चैव सघृतं पद्मकेशरम् । **
> **षष्ठेऽहनि च दातव्यं शत्रुदोषविनाशनम् ॥७०८॥**
> ** **
> **रोचनां नागपुष्पञ्च सप्तमेऽहनि दापयेत् । **
> **क्षेमं गोबहुलं चापि धनधान्यं विवर्धते ॥७०९॥**
> ** **
> **एवं सप्ताहमभ्यङ्गं कापिलेन घृतेन तु । **
> **दद्याद्विभवतः शक्त्या यदीच्छेच्छ्रियमात्मनः ॥७१०॥**
> ** **
> **दीपा घृतेन दातव्याश्चत्वारश्च प्रदक्षिणाः । **
> **सप्ताहं मन्त्रयुक्ताश्च विभवेन ततः परम् ॥७११॥  
अथ चतुर्थीकर्म**
> **चतुर्थे च दिने प्राप्ते चतुर्थीकर्म कारयन् । **
> **अर्घ्यं समर्प्य देवेशं प्राग्वत् स्नपनमाचरेत् ॥७१२॥**

प्राग्वद् इति—स्नपन-मण्डपे लिखित-स्नान-विध्य्-अनुसारेण इत्यर्थः । तथा हि—गीतवाद्यादि-महोत्सवे वल्मीकादि-मृत्तिकादिभिर् उद्धृतासीति मन्त्रेण देवं विलिप्य पञ्च-गव्यादिना तत्-तन्-मन्त्रेण स्नापयित्वा यथाशक्ति सम्पादितैर् निक्षिप्ताष्टमूर्तिकौषधि-व्रीहिकैः कलसैस् तत्-तन्-मन्त्रेण स्नापयेद् इति ॥७१२॥
> **पुनश्च दत्त्वाष्टाङ्गार्घ्यं गोमयस्वस्तिकादिभिः । **
> **देवं नीराज्य गन्धादिभर्दद्यादाचमनं बुधः ॥७१३॥**

गोमयकृतैः स्वस्तिकादिभिर् देवं नीराज्य, आदि-शब्देन गोमयकृत-पद्मकादि-सप्तपञ्च-वर्णौदनादि च । एतच्चाग्रे विशेषतो व्यक्तं भावि ॥७१३॥
> **ततो वस्त्रयुषं दत्त्वा दिव्यं दत्त्वानुलेपनम् । **
> **पुष्पादि धूपदीपादि तत्तन्मन्त्रेण चार्पयेत् ॥७१४॥**

तत्-तन्-मन्त्रेण वस्त्राद्य्-अर्पण-मन्त्रेण, स चाग्रे व्यक्तो भावी ॥७१४॥
> **इत्थं सम्पूज्य विधिवद्दण्डवत्तं प्रणम्य च । **
> **विज्ञापयन् मुहुर्भक्त्या तत्तत् पद्यं प्रकीर्तयेत् ॥७१५॥**

तत्-तत्-पूर्व-लिखितं ‘सुकृतं दुष्कृत वापि’ इत्यादि प्रकीर्तयेत्, भक्त्या बद्धाञ्जलिः सन् पठेत् ॥७१५॥

मात्स्ये—
> **चतुर्थऽह्नि महास्नानं चतुर्थीकर्म कारयेत् । **
> **दक्षिणा च पुनस्तद्वद्देया तत्रापि शक्तितः ॥७१६॥**

किञ्च—
> **स्वस्तिकं पद्मकं शङ्कमुत्पलं कमलं तथा । **
> **श्रीवत्सं दर्पणं तद्वन्नन्द्यावर्तमथाष्टकम् ।**
> **एतानि गोमयैः कुर्यन्मृदा वा शुभया ततः ॥७१७॥**
> ** **

चतुर्थी-कर्मणि मात्स्योक्तं स्नपन-विधिं पूर्व-लिखितत्वात् ततोऽन्यं विशेषमेव लिखति—स्वस्तिकम् इत्यादिना ॥७१७॥
> **पञ्चवर्णौदनं तद्वत् पञ्चवर्णरजस्तथा । **
> **दूर्वा कृष्णतिलं तद्वन्नीराजनविधिर्मतः ॥७१८॥**
> ** **

‘नीराजन-विधिर् मतः’ इति गोमयेन मृदा वा विरचितैः स्वस्तिकादिभिस् तथा पञ्च-वर्णौदनैः पञ्च-वर्ण-तण्डुल-चूर्णादिभिश्च देवं नीराजयेद् इत्यर्थः ॥७१८॥
> **एवं नीराजनं कृत्वा दद्यादाचमनं बुधः । **
> **मन्दाकिन्यास्तु यद्वारि सर्वपापहरं शुभम् ॥७१९॥**
> **ततो वस्त्रयुगं दद्यान्मन्त्रेणानेन यत्नतः । **
> **देवसूत्रसमायुक्ते यजमानसमन्विते ।**
> **सर्ववर्णैः शुभे देव वाससी नवनिर्मिते ॥७२०॥**
> ** **

मन्त्रम् एवाह—देवसूत्रेति । यजमान इति वस्त्रार्पणादौ स एव कर्तेति शिष्ट-सम्मत्या ज्ञेयम् । एवमग्रेऽपि ॥७२०॥
> **ततश्च चन्दनं दद्यात् समं कर्पूरकुङ्कुमैः । इममुच्चारयेन्मन्त्रं दर्भपाणिः प्रयत्नतः ॥७२१॥**
> **शरीरन्ते न जानामि चेष्टां नैव च नैव च ।**
> **मया निवेदितान् गन्धान् प्रतिगृह्य विलिप्यताम् ॥७२२॥**
> ** **

किञ्च—
> **चत्वारिंशत्ततो दीपान् दद्याच्चैव प्रदक्षिणाम् । **
> **त्वं सूर्यचन्द्रज्योतीष विद्युदग्निस्तथैव च । **
> **त्वमेव सर्वज्योतीषि दीपोऽयं प्रतिगृह्यताम् ॥७२३॥**

दीपापर्णे मन्त्रश्च—त्वं सूर्येत्यादि, पूष्प-धूपाद्य्-अर्पण-मन्त्रेषु च पूर्वतो विशेषाभावात् केवलम् इमम् इत्याद्य्-अवलिखितम् ॥७२३॥

**अथावबृथस्नानम्**

हयशिर्षे—
> **अतःपरं प्रवक्ष्यामि देवस्यावभृथं तव ॥७२४॥**

श्री-मात्स्योक्त-चतुर्थीकर्मैव प्रतिष्ठा-कर्म-समाप्तौ क्रियमाणत्वाद् अवभृथमिति श्री-हयशीर्ष-देवेन यद्-उक्तं, तच्चतुर्थी-कर्म-प्रसङ्गत एव लिखति— अतःपरम् इत्यादि ॥७२४॥
> **शोधयेद्गोमयैर्विप्र यागस्थानं तु सर्वतः । **
> **सिक्त्वा गन्धोदकेनाथ पञ्चगव्येन शोधयेत् ॥७२५॥**
> **विकिरैः शोध्येद्भूमिं वितानेन विभूषयेत् । **
> **पुष्पदामैरधश्चोर्द्ध्वं पार्श्वतश्चापि शोधयेत् ॥७२६॥**

विकिरैः— अङ्कूरादिभिः ॥७२६॥
> **जुहुयाद्वैष्णवे वह्नौ घृतमष्टोत्तर शतम् । **
> **विष्णोर्नुकेति मन्त्रेण समिधौऽष्ठशतं तथा ॥७२७॥**
> **विद्यामालिख्य विधिना एकाशीतिपदं बुधः । **
> **वैष्णवं कलसं मध्ये आजिघ्रेति निवेशयेत् ॥७२८॥**

एकाशीतिपद-लिखन-विधिश्चाग्रे प्रासादादि-निर्माण-प्रसङ्गे सुव्यक्तो भावी । मध्यम् एकाशीतिपदान्तः ॥७२८॥
> **एकाशीतिपदे कुम्भान् श्रीसूक्तेन निवेशयेत् । **
> **शन्नो देवीति मन्त्रेण कलसानभिमन्त्रयेत् ॥७२९॥**
> **कलसे विन्यसेत् पञ्चगव्यं मन्त्रर्विशेषतः । **
> **फलं पुष्पं न्यसेत्तत्र द्रावितं कदलीजलम् ।**
> **मन्त्रयीत द्वयं चैतद्याः फलिनीति सत्तमः ॥७३०॥**
> ** **

तत्रेति, कलसे एकस्मिन् फल-पुष्प-जल-मन्यस्मिंश्च कदली-फल-जलमिति बोद्धव्यम् । अग्रे स्नपने तयोः पृथग् उक्तेः । एतन्-न्यस्त-फल-पुष्प-जलं न्यस्त-कदली-फल-जलञ्चेति कलस-द्वयम् ॥७३०॥
> **ऐक्षवञ्च रसं विद्वान् या दिव्यति निवेशयेत् । **
> **मन्त्रतोयं न्यसेन्मध्ये नवकानां सुरोत्तम ॥७३१॥**

नवकानां पदानां मध्ये ॥७३१॥
> **तरत् स इत्युचा विद्वान् वस्त्रपूत समाहितः । **
> **नदीनदतडागोत्थैः शेषस्तोयैः प्रपूरयेत् ॥७३२॥**

शेषान् — कलसान् ॥७३२॥
> **अपराजितेन मन्त्रेण सर्वानेवाभिमन्त्रयेत् । **
> **नवेन शुक्लवस्त्रेण सर्वानेवाभिमन्त्रयेत् ॥७३३॥**
> **गायत्रीं वैष्णवीं जप्त्वा मूलमन्त्रं शतं जपेत् ।**
> **जप्त्वा ध्यायन् हरि सम्यक् प्रविश्याभ्यन्तरं शुचिः । **
> **कृष्णोऽसीति च निर्माल्यं विष्ववसेनाय निक्षिपेत् ॥७३४॥**
> **अर्घ्यं दत्त्वा शुद्धवत्या शुद्धतोयेन सेचयेत् । अग्निर्मूर्धेत्युष्णजलैः स्नाप्य स्नानं समाचरेत् ॥७३५॥**
> **गोमूत्रेण हरिं क्षाल्य गोमयेन विलेपयेत् । **
> **क्षीरेण स्नापयेत् पश्चाद्दधिना तदनन्तरम् ॥७३६॥**
> ** **
> **घृतेन स्नाप्य विधिना धूपं दद्यात् स गुग्गुलम् ।**
> **प्रक्षाल्य कोष्णतोयेन फलतोयेन सेचयेत् ॥७३७॥**
> ** **
> **स्नापयेत् कदलीतोयैस्ततस्त्विक्षुरसेन च । **
> **यैर्मन्त्रैर्मन्त्र्येत्तोयं तैर्मन्त्रैः स्नापयेद्धरिम् ॥७३८॥**
> ** **

उक्त-गोमूत्रादि-स्नान-मन्त्रानुद्दिशति—यैर् इति ॥७३८॥
> **पञ्चनद्येत्यूचा पश्चान्नदीनदतडागजैः । **
> **स्नापयित्वा विधानेन वस्त्रयुग्ममुपाहरेत् ॥७३९॥**
> ** **
> **कार्पासं पट्टसूत्रं वा कौशेयं वाथ भूषितम् । **
> **बृहस्पतेति मन्त्रेण परिधाप्यार्चयेत् क्रमात् ॥७४०॥**

भूषितं गन्ध-पूष्पादिभिर् अलङ्कृतं सन्तम् अर्चयेत् ॥७४०॥
> **गन्धादिभिः समभ्यर्च्य पार्षदान् पूजयेत्ततः । **
> **निवेदयीत नैवेद्यं भक्ष्यभोज्यं सुपुष्कलम् ॥७४१॥**

ततो भगवद्-अर्चनानन्तरं गन्धादिभिः क्रमेण पार्षदान् समभ्यर्च्य विधिवत् पूजयेत् ॥७४१॥
> **पेयं चूष्य तथा लेह्यं प्रभूतं द्विजसत्तम । **
> **बलिं विनिक्षिपेत् पश्चाद्दिशासु विदिशासु च ॥७४२॥**

प्रभूतं—प्रचुरम् ॥७४२॥
> **ओं नमः पार्षदेभ्योऽथ बलिं पीठे विनिक्षिपेत् ॥७४३॥**
> ** **
> **ततः प्रदक्षिणीकृत्य मण्डलं ब्राह्मणेन तु । **
> **प्रविश्य भवनं भूयः सर्वमावश्यकं पठेत् ॥७४४॥**
> ** **
> **पौराणैश्च स्तवैः स्तुत्वा महापुरुषपूर्वकैः । **
> **दण्डवत् प्रणमेत् पश्चान्नृत्यगीतादि कारयेत् ॥७४५॥**
> ** \
दद्यात् सुवर्णं गां वस्त्रं दक्षिणां देशिकाय तु । **
> **वैष्णवान् पूज्य शक्त्या तु ब्राह्मणेभ्यश्च दक्षिणाम् ।**
> **आचार्यं तोष्य यत्नेन सन्ध्यायां बलिमाहरेत् ॥७४६॥**
> ** बलिकर्मविधिश्चायं हयशीर्षे च विस्तरात् । **
> **उक्तोऽतिव्यक्तमेकत्र ज्ञेयस्तत् पञ्चरात्रतः ॥७४७॥**

बलिम् आहरेद् इति, बलि-दान-विधिर् अपेक्षितस् तत्र लिखति— बलीति । तस्य हयशीर्ष-पञ्चरात्रतो विस्तरेण सुव्यक्तम् एकत्रैवोक्तया सुज्ञेयत्वाद् अत्र च ग्रन्थ-विस्तार-भयान् न लिखतीति भावः ॥७४६-७४७॥

**अथ होमसमाधानम्**
> **स्वस्वगृह्योक्तविधिना समुपाधाय पावकम् । **
> **पर्युक्ष्य त्रियाहृतिभिर्दद्यादाहुतिकं बुधः ॥७४८॥**

मात्स्याद्य्-अनुक्तमपि होम-समाधानं युक्तत्वाच् छिष्ट-सम्मत्या लिखति—स्वस्वेति । पावकमेव पर्युक्ष्य ॥७४८॥
> **तारेणाथाग्निमभ्युक्ष्य गायत्र्याहुतिपञ्चकम् ।**
> **हुत्वैकवैष्णवेनैव जुहुयाद्वारपञ्चकम् ॥७४९॥**
> ** **

एवं लिखित-प्रकारेण एकेन वैदिक-वैष्णवेन वार-पञ्चकं जुहुयात् ॥७४९॥
> **ततो व्याहृतिभिर्हुत्वा द्वादशाक्षरमन्त्रतः । **
> **हुत्वा पूर्ण हुतिं विद्वान् कुशकुण्डीं समापयेत् ॥७५०॥**

तद्-अनन्तरं व्याहृतिभिः सकृत् हुत्वा द्वादशाक्षर-मन्त्रेण पूर्णाहुतिं हुत्वा ॥७५०॥

**अथ यजमानाभिषेकः**
> **आभिषेचनिकैर्मन्त्रैः शान्तिकुम्भाम्भसा ततः ।**
> **आचार्य द्या द्विजाः कुर्युर्यजमानाभिषेचनम् ॥७५१॥**
> ** **

भविष्ये चाभिषेक-मन्त्राश्चाग्रे व्यक्ता भविष्यन्ति ॥७५१॥

मात्स्ये—
> **अनेन विधिना कृत्वा सप्तरात्रमहोत्सवम् । **
> **देवकुम्भैस्ततः कुर्याद्यजमानाभिषेचनम् ॥७५२॥**

देवस्य कुम्भः, देवो यैः स्नापितः, तैरेव प्रसाद-रूपैः कलसैर् इत्यर्थः ॥७५२॥
> **चतुर्भिरष्टभिर्वापि द्वाभ्यामेकेन वा पुनः । **
> **सपञ्चरत्नकनकैः सितवस्त्राववेष्टितैः ॥७५३॥**
> ** **
> **देवस्य त्वेति मन्त्रेण साम्ना चाथर्वणेन च । **
> **अभिषेके इमे मन्त्रा नवग्रहमखे स्मृताः ॥७५४॥**

आभिषेचनिक-साम्नाथर्वणेन च मन्त्रेण । नव-ग्रह-मखे मन्त्राश्च–सुरास्त्वाम् अभिषिञ्चन्तु इत्यादयः । तैश्च यजमानाभिषेचनं कुर्याद् इति पूर्वेणैवान्वयः ॥७५४॥

हयशीर्षपञ्चरात्रे च—
> **प्राङ्मुखं यजमानन्तु स्नापयित्वा यथाविधि । **
> **फलं समर्पयेत्तस्मै परितुष्टमना गुरुः ॥७५५॥**

फलं किञ्चिन् मङ्गलात्मकं फलं पुण्यं वा प्रतिष्ठित-देवं वा ॥७५५॥

**अथ पुनराचार्यादिसम्माननम्**
> **यजमानोऽभिषिक्तः सन् देवमभ्यर्च्य शक्तितः ।**
> **आचार्यं पूजयित्वास्मै प्रतिष्ठाद्रव्यमर्पयेत् ॥७५६॥**
> ** **

शक्तितः निज-शक्त्य्-अनुसारेणाचार्यं पूजयित्वा वस्त्र-भूषण-दानादिना सम्मान्य, अस्मै चाचार्याय ॥७५६॥

मात्स्ये—
> **सिताम्बरधरः स्नात्वा देवं सम्पूज्य यत्नतः । **
> **स्थापकं पूजयेद्भक्त्या वस्त्रालङ्कारभूषणैः ॥७५७॥**
> **यज्ञभाण्डानि सर्वाणि मण्डपोपस्करादिकम् । **
> **यच्चास्य दयितं गेहे तदाचार्याय दापयेत् ।**
> **सुप्रसन्ने गुरौ यस्मात्तृप्यन्ति सर्वदेवताः ॥७५८॥**
> ** **

यच्चाचार्यस्य दयितं स्व-गृहे तिष्ठेत् तदपि दद्यात् ॥७५८॥

हयशीर्से—
> **यागोपयोगिद्रव्याणि सर्वाण्यस्मै निवेदयेत् । **
> **स्नानीयमण्डपोपेतं सर्वोपस्करणादिकम् ।**
> **मूलयज्ञगृहं दद्यादाचार्याय तथापरम् ॥७५९॥**
> ** **

तथापरं परम् अपि कलसादि-मण्डपम् ॥७५९॥
> **ततः प्रतिष्ठां कुर्वीत द्वारप्रासादयोर्बुधः । **
> **विज्ञाय श्रीहयग्रीवपञ्चरात्राच्च तद्विधिम् ॥७६०॥**

श्री-हयशीर्ष-देवेन प्रतिष्ठा-पञ्चकाख्याने बलि-दान-पटलानन्तरं द्वार-प्रासादयोः प्रतिष्ठा-प्रकारश्चोक्तोऽस्ति । स च बलि-दान-विधिस् तेनैव सुव्यक्तम् एकत्रैव विस्तरेण दर्शितोऽस्तीति सुज्ञेयत्वाद् ग्रन्थ-विस्तरभयाच् च तं पूर्ववद्-अलिखित्वा समासेन दर्शयति—तत इति । कुर्वीतेति द्वारस्य प्रासादस्य च प्रतिष्ठाया आवश्यकत्वं दर्शितम् । ननु तर्हि तत्-तद्-विधि-लिख्यतां, तत्र लिखति—विज्ञायेति । तस्या द्वार-प्रासाद-प्रतिष्ठाया विधिं, तत्र द्वार-प्रतिष्ठा प्रथमम् एकेन पटलेनैवोक्ताऽस्ति । प्रासाद-प्रतिष्ठा च हृत्-प्रतिष्ठा-पटले, यतः प्रासाद-प्रतिष्ठैव हृत्-प्रतिष्ठेति । तथा च तत्रैव—
> अतःपरं प्रवक्ष्यामि प्रतिष्ठां वेद-निर्मिताम् । 
> प्रासादस्य महाभाग हृत्-प्रतिष्ठेति विश्रुताम् ॥ इति ॥७६०॥

तत्रैव—
> **अतःपरं प्रवक्ष्यामि ध्वजारोपणमुत्तमम् । **
> **यत् कृत्वा पुरुषः सम्यक् समग्रं फलमाप्नुयात् ॥७६१॥**

यद्यपि ध्वजारोपणस्य विधिरपि तेनैकत्रैव विस्तारेण सुव्यक्तम् उक्तोऽस्ति, तथापि तस्य माहात्म्य-विशेषात् परम-नित्यत्वाच्च तं विशेषतो लिखति—अतःपरम् इत्यादिना । समग्रं सम्पूर्णं, प्रतिष्ठा-प्रासाद-निर्माणादि-फलं सम्यक् प्राप्नुयात् ॥७६१॥
> **यातुधाना गुह्यकाश्च कुष्माण्डाः खेचरास्तथा । **
> **विघ्नयन्त्यमरश्रेष्ठ ध्वजहीनं सुरालयम् ॥७६२॥**
> **ध्वजेन रहिते विप्रे प्रासादे तु वृथा भवेत् ।**
> **पूजाहोमादिकं सर्वं जपाद्यं यत् कृतं बुधैः ॥७६३॥**
> ** **
> **रक्षणेन विना यद्वत् क्षेत्रं नश्येत क्षेत्रिणाम् । **
> **ध्वजं विना देवगृह तथा नश्येत सर्वथा ॥७६४॥**
> ** **
> **रुद्रस्य पार्षदाः क्रूराः कुष्माण्डाद्याश्च ये स्मृताः । **
> **पूजादिकन्तु गृह्णन्ति दैवं दृष्ट्वा न रक्षितम् ॥७६५॥**

दैवं देव-गृहं न रक्षितं, ध्वजारोपणेनारक्षितं दृष्ट्वा । यद्वा, दैवं देवोद्देशेन कृतमपि पूजादिकं गृह्णन्ति, बलाद् आच्छिद्य भुञ्जते । विघ्नन्ति इति पाठे विघ्नयन्ति, न गृह्णन्तीति वा पाठः । ततश्च ये विष्णुपार्षदाः, ये च कुष्माण्डाद्याः क्रूरास्तेऽपि न स्वीकुर्वन्ति । अन्यत् समानम् । द्वितीय-पाठश्चायं चिन्त्यः ॥७६५॥
> **दृष्ट्वा ध्वजं तु देवस्य ज्वलज्ज्वलनवर्चसम् । **
> **नश्यन्ति तद्भियैवार्करश्मिक्षिप्तं तमो यथा ॥७६६॥**
> **प्रासादविम्बद्रव्याणां यावन्तः परमाणवः । **
> **तावद्वर्षसहस्राणि तत्कर्ता विष्णुलोकभाक् ।**
> **एतत् पुण्यं कोटिगुणं भवेदारोपिते ध्वजे ॥७६७॥**
> ** **

बिम्बं श्री-मूर्तिं, प्रासाद-बिम्बयोः शिलादि-द्रव्याणाम् ॥७६७॥
> **कूष्माण्डवेदीविम्बानां भ्रमणाद्वायुनानघ । **
> **कण्ठस्य वेष्टनाज्ज्ञेयं फलं कोटिगुणं भवेत् ॥७६८॥**
> ** **
> **ध्वजं निवेशयेद्दण्डे दिशासु विदिशासु च । **
> **सूत्रात्मानं विजानीहि ध्वजदण्डं व्यवस्थितम् ।**
> **चिच्छक्तिं विद्धि तस्यैव ध्वजरूपां चलाननाम् ॥७६९॥**
> ** **

दण्डं प्रासादोपरितन-भाग-विशेषस् तस्मिन् ॥७६९॥
> **पताकां प्रकृतिं विद्धि दण्डं पुरुषविग्रहम् । **
> **प्रासादं वासुदेवस्य मूर्तिभूतं निबोध मे ॥७७०॥**
> ** **

मूर्ति-भूतं विग्रह-स्वरूपम्, यद्वा, पुरुष-रूपं मे मत्तो निबोध शृणु ॥७७०॥
> **धारणाद्धरणीं विद्धि आकाशं शुषिरात्मकम् । **
> **तेजस्तत्पादनं विद्धि वायुस्पर्शगतं तथा ॥७७१॥**

एतदेव पञ्च-भूतमयत्वादि विविच्य दर्शयति—धारणादिति सार्धैः षड्भिः ॥७७१॥
> **पाषाणादिष्वेव जलं पार्थिवं पृथिवीगुणम् ।**
> **प्रतिशब्दोत्तरं शब्दं स्पर्श स्यात् कर्कशात्मकम् ॥७७२॥**
> ** **
> **शुक्लादिकं भवेद्रूपं रसमात्मनिदर्शनम् । **
> **धूपादिगन्धो गन्धस्तु वाग्गीतादिषु संस्थिता ॥७७३॥**
> ** **
> **शुकनासा स्मृता नासा बाहू भद्रकरौ स्मृतौ । **
> **शिरस्त्वण्डं निगदितं कलसं मूर्धजं स्मृतम् ॥७७४॥**
> **कण्ठं कण्ठमिति ज्ञेयं स्कन्धं वेदी निगद्यते । **
> **पायूपस्थे प्रणाले तु त्वक् सुधा परिकीर्तिता ॥७७५॥**
> **मुखं द्वारं भवेदस्य प्रतिमा जीव उच्यते । **
> **तच्छक्तिं पिण्डिकां विद्धि प्रकृतिञ्च तदाकृतिम् ॥७७६॥**
> **निश्चलत्वं तु गर्भोऽस्य अधिष्ठातास्य केशवः । **
> **एवमेष हरिः साक्षात् प्रासादत्वेन संस्थितः ॥७७७॥**
> **जङ्घान्तेऽस्य शिवो ज्ञेयस्त्वं स्कन्धान्ते व्यवस्थितः ।**
> **ऊर्ध्वभागे स्थितो विष्णुरेवमेतदवस्थितम् ॥७७८॥**
> ** **

त्वं—ब्रह्मा ॥७७८॥
> **एवं स्थितस्य चैतस्य प्रासादस्य यथाविधि । **
> **प्रतिष्ठां ध्वजरूपेण शृणु मे साम्प्रतं स्फुटम् ॥७७९॥**
> **पूर्वे देवासुरे युद्धे विजयार्थं तदामरैः । **
> **कृत्वा लक्ष्माणि ह्युपरि वाहनान्यायुधानि च ।**
> **जितं दैत्यबलं सर्वं तदादौ ध्वजसंस्थितिः ॥७८०॥**
> ** **

तदादौ तत आरभ्येत्यर्थः । ध्वजस्य संस्थितिः प्रवृत्तिः ॥७८०॥
> **अण्डोर्द्ध्वं कलसं न्यस्य तदूर्द्ध्वं विन्यसेद्ध्वजम् ।**
> **विम्बार्द्धमानं चक्रं तु त्रिभागेनाथ कारयेत् ॥७८१॥**

अथेति विकल्पे, बिम्ब-तृतीय-भागेन कारयेत् । अन्यत् सुगमम् ॥७८१॥
> **द्वात्रिंशदङ्गुलं ज्येष्ठं कनिष्ठं त्वष्टहानितः । **
> **प्रतिमातुर्यभागेन कारयेद्वा सुदर्शनम् ॥७८२॥**
> ** **
> **लोहजं शैलजं वापि कारयेच्चिह्नपूर्वकम् । **
> **अष्टारं द्वादशारं वा मध्ये मूर्तिसमन्वितम् ।**
> **नारसिंहेन रौद्रेण विश्वरूपेण वा पुनः ॥७८३॥**
> **द्वारस्य दैर्घ्याद्विगुणं दण्डं वा परिकल्पयेत् ॥७८४॥**
> ** ध्वजयष्टिर्देवगृहे ऐशान्यां दिशि देशिकैः । **
> **वायव्ये स्थापनीया वा साम्प्रतं ध्वज उच्यते ॥७८५॥**
> ** पट्टकार्पासक्षौमाद्यैर्ध्वज कुर्यात् सुशोभनम् । **
> **एकवर्णं विचित्रं वा घण्टाचामरभूषितम् ॥७८६॥**
> **किङ्किणीजालिकोपेतं वर्हिपत्रविभूषितम् । **
> **शुक्लादिवर्णैर्विप्रादिः क्रमाद्वा कारयेद्ध्वजम् ॥७८७॥**
> **दण्डाग्रात् धरणीं यावद्धस्तैकं विस्तरेण तु । **
> **महाध्वजन्तु विख्यातं सर्वकामप्रदं शुभम् ॥७८८॥**
> **तूर्यांशहीना विख्याता ध्वजासुरगणार्चिता । **
> **ध्वजिकार्द्धेन विज्ञया पताका मानवर्जिता ॥७८९॥**
> **विस्तारेण ध्वजा कार्या विशत्यङ्गुलसम्मिता ।**
> **षोडशाङ्गुलमानेन ध्वजिका विस्तरात् स्मृता ॥७९०॥**
> ** **
> **अधिवास्य विधानेन चक्रं दण्डं ध्वजं तथा । **
> **देववत् सकलं कृत्वा मण्डपस्नपनादिकम् ॥७९१॥**
> **नेत्रोन्मीलनकं कृत्वा पूर्वोक्तं सर्वमाचरेत् । **
> **अधिवासयेत विधिना शय्यायां स्थाप्य देशिकः ॥७९२॥**
> **ततः सहस्रशीर्षेति सूक्तं चक्रे न्यसेद्बुधः । **
> **तथा सौदर्शनं मन्त्रं मनस्तत्त्वं निवेशयेत् ॥७९३॥**
> ** मनोऽनुरूपेणास्यैव सजीवकरणं स्मृतम् । **
> **अरेषु मूर्तयो न्यस्याः केशवाद्याः सुरोत्तम ॥७९४॥**
> ** **
> **नाभ्यक्ष-प्रधिनेमीषु न्यसेत्तत्त्वानि देशिकः । **
> **नारसिंह विश्वरूपमक्षमध्ये निवेशयेत् ॥७९५॥**
> ** **
> **सकलं विन्यसेद्दण्डे सूत्रात्मानं सजीवकम् । **
> **निष्कलं परमात्मानं ध्वजे ध्यायन् न्यसेद्धरिम् ।**
> **तच्छक्तिव्यापिनीं ध्यायेद्ध्वजारूपाञ्चलाननाम् ॥७९६॥**
> ** **
> **ततो मण्डपमध्ये तु स्नाप्य पुज्य यथाविधि । **
> **पूर्वोक्तेन विधानेन होमं कुण्डेषु कारयेत् ॥७९७॥**
> **ततः प्रभातसमये मूर्तिपैः सह देशिकः । **
> **कलसे स्वर्णसकलं न्यस्त्वा रत्नानि पञ्च च ॥७९८॥**
> ** स्थापयेच्चक्रमन्त्रेण स्वर्णचक्रमधस्ततः । **
> **पारदेन तु सम्प्लाव्य नेत्रपट्टेन स्थापयेत् ॥७९९॥**
> ** **
> **ततो निवेशयेच्चक्रं द्वादशारं सुदर्शनम् । **
> **दुर्निरीक्ष्यं सुरैर्दैत्यैर्भ्रमद्वाह्निस्फुलिङ्गकम् ॥८००॥**
> **तन्मध्ये चिन्तयेद्देवं नृसिंहं दैत्यनिर्दलम् । स्फूरत्सौदामिनीजिह्वं ज्वलज्ज्वलनकेसरम् ॥८०१॥**
> **दीप्ताकनयनं चन्द्रकोटिभास्वरदंष्ट्रिणम् । **
> **तप्तस्य तपनीयस्य सदृशं पुरुषाननम् ।**
> **सर्वदुष्टहरं देवं दुष्प्रेक्ष्यं देवदानवैः ॥५०२॥**
> ** **
> **सर्ववर्णान्तवीजेन चतुर्दशयुतेन च । **
> **बिन्दुनालङ्कृतेनादौ प्रणवेनाप्लुतेन च ।**
> **अन्ते प्रणतियुक्तेन स्थापयेद्दुष्टनाशनम् ॥८०३॥**
> ** **
> **ततो ध्वजं गृहीत्वा तु यजमानः सबान्धवः । **
> **प्रदक्षिणं तु कुर्वीत तूर्यमङ्गलनिस्वनैः ॥८०४॥**
> **ततो निवेशयेद्दण्डं मन्त्रेणाष्टाक्षरेण तु । **
> **मुञ्चामि त्वेति सूक्तेन ध्वजं मुञ्चेद्विचक्षणः ॥८०५॥**
> ** **
> **दधिभक्तयुते पात्रे ध्वजस्याग्रं निवेशयेत् । **
> **ध्रुवाद्येन फडन्तेन ध्वज मन्त्रेण पूजयेत् ॥८०६॥**
> ** **
> **शिरस्याधाय तत् पात्रं नारायणमनुस्मरन् । **
> **मुक्तमात्रे ध्वजे दद्याज्जीवमाचार्यसत्तमः ॥८०७॥**
> **प्रभिन्नं कुञ्जरं दद्यावश्वं वा लक्षणान्वितम् । **
> **दासं वा पेशलं वापि दासीं बालसवर्जिताम् ।**
> **महाशृङ्गीं प्रदद्यात्तु ग्रामञ्च गुरुतुष्टये ॥८०८॥**
> ** **
> **आचार्यं भोजयित्वा तु मूर्तिपान् पूजयेद्बुधः । **
> **सुवर्णवस्त्रदानेन वैष्णवानपि पूजयेत् ॥८०९॥**
> **अनिवारितमन्नादं सर्ववणेषु कारयेत् । **
> **ततो नृत्यञ्च वाद्यञ्च बलिं दद्यात्तथा पुनः ॥८१०॥**
> ** **
> **कुर्याद्यो देवसदने ध्वजं विधिविधानतः । **
> **तस्य स्यादक्षयो लोको वैष्णवो नात्र संशय ॥८११॥**
> **कदाचिद्यदि मानुष्यलोकमायाति स्वेच्छया । **
> **तथा सर्वेषु भूतेषु ध्वजीभूतः प्रकाशते ॥८१२॥**
> **आधारभूतं सर्वेषां बन्धूनां धनिनां तथा । **
> **तस्मात् सर्वप्रयत्नेन ध्वजं कुर्यात् सुरालये ॥८१३॥**
> **ध्वजे यष्टिप्रदानेन वपुष्मान् जायते नरः ।**
> **ध्वजमानेन चाप्नोति लोकं शक्रस्य दुर्लभम् ॥८१४॥**
> ** इति । **
> **अथ लक्ष्म्याः सुपर्णादि-परिवारगणस्य च । **
> **प्रतिष्ठां हयशीर्षोक्तसुव्यक्तविधिनाचरेत् ॥८१५॥**

हयशीर्षोक्तेन सुव्यक्तेन विधिनेति, तद्-उक्तं पञ्चरात्रे तद्-विधिर् अत्यन्त-स्फुटतया वर्तत इति तल्-लिखन-विस्तरेणालमिति पूर्ववद्-अभिप्रायः ॥८१५॥
> **सर्वामेतां प्रतिष्ठाञ्च विप्रेण विदुषा सता । **
> **गृहिणा वैष्णवेनैव कारयेन्नेतरेण तु ॥८१६॥**
> ** **

विदुषा प्रतिष्ठाविध्य्-अभिज्ञेन, सता सुशीलेन, न तु इतरेण लिखिताद् अन्येन कारयेत् । यद्यपि पूर्वम् आचार्य-लक्षण-लिखनेनैतद् बोधितमेवास्ति, तथापि तद्-अन्यथात्वे महान् दोष-सञ्चयः स्याद् इति तद्-दार्ढयार्थिमेव लिखितम् इति दिक् ॥८१६॥

तथा च मात्स्ये—
> **नैतद्विशीलेन न दाम्भिकेन न लिङ्गिना स्थापनमत्र कार्याम् । **
> **विप्रेण कार्यं श्रुतिपारगेण गृहस्थधर्माभिरतेन नित्यम् ॥८१७॥**
> **पाषण्डिनं यस्तु करोतु बुद्ध्या विहाय विप्रान् श्रुतिधर्मयुक्तान् । **
> **गुरुं प्रतिष्ठादिषु तच्च नूनं कुलक्षयः स्यादचिराय पूर्वम् ॥८१८॥**

पाषण्डि-लक्षणञ्च पाद्मोत्तर-खण्डे श्रीमहादेवेनोक्तम्—
> येऽन्य-देवं परत्वेन वदन्त्य-ज्ञान-मोहिताः । 
> नारायणाज् जगन्नाथत्वे वै पाषण्डिनः स्मृताः ॥ 
> शङ्ख-चक्रोर्ध्वपुण्ड्रादि-चिह्नैः प्रियतमैर् हरेः । 
> रहिता ये द्विजा देवि ते वै पाषण्डिनः स्मृताः ॥ 

इत्यादि । पूर्वम् अचिरेण कुलक्षयः स्यात् ॥८१८॥
> **स्थानं पिशाचैः परिगृह्यते तदपूज्यतां यात्यचिरेण लोके । **
> **विप्रैः कृतं यच्छुभदं कुले स्थात्तत पूज्यतां याति चिरञ्च कालम् ॥८१९॥**
> ** इति ।**

तत् श्री-मूर्ति-स्थापन-सम्बन्धि-स्थानम् । स्थापित-श्री-मूर्तिः स्थापको वा लोके अपूज्यतां याति । यत् स्थापनं विप्रैः कृत्वा कृतम् ॥८१९॥

**अथ चलश्रीमूर्तिप्रतिष्ठा**
> **चलमूर्तेश्च विविधाः प्रतिष्ठाविधयः स्मृताः । **
> **तेष्वादौ श्रीहयग्रीवदेवोक्तो लिख्यते विधि ॥८२०॥**

अप्यर्थे चकारः, यथा स्थिर-मूर्तेः प्रतिष्ठाविधयो बहु-प्रकारास् तथा चल-मूर्तेर् अपि स्मृता अभिज्ञैः । आदाविति पश्चाद् अन्योऽपि लेख्य इत्यर्थः ॥८२०॥

हयशीर्षे च—
> **अचलश्च चलश्चैव द्विविधो विष्णुरुच्यते । **
> **अचलो ह्यादिपुरुषः प्रादुर्भावगतञ्चलः ॥८२१॥**
> ** **

आदि-पुरुषः परमात्मा परमेश्वरो भगवान् श्री-वासुदेवः अचलः, सर्व-व्यापकत्वात् । प्रादुर्भाव-गता लीलया स्वीकृत-जन्मा, चलः भक्त-वात्सल्यादि-लीलया इतस्ततः परिभ्रमणात् ॥८२१॥
> **प्रासादे ह्यचलस्तद्वद्गृहेषु च चलाचलः । **
> **सभामठस्थो ह्यचलो गृहस्थानां मठे चलः ॥८२२॥**
> ** **

एवं यथासौ द्विविधः, तथा तत्-प्रतिमापि द्विविधा इत्याह—प्रासाद इति ॥८२२॥
> **चले रत्नादिविन्यासः पिण्डिकायोजनादिकम् । **
> **यतो न विद्यते तस्मात् पिण्डिका तस्य नेदृशी ।**
> **अतो विशेषाद्वक्ष्यामि चलानां यादृशो विधिः ॥८२३॥**
> ** **
> **प्रतिविम्बाहतं शस्त्रैरुत्कीर्णं पाकजं तथा । **
> **त्रिविधञ्च समुद्दिष्टं विष्णुरूपं विचक्षणैः ॥८२४॥**
> **प्रतिविम्बाहतं पूज्यं तावत्कालं तु पार्थिवम् । **
> **न तत्र कश्चित् संस्कारः केवलं तत्त्वयोजनम् ।**
> **पूजनान्ते विसर्गश्च पुनर्नेष्टं तदर्चनम् ॥८२५॥**
> ** **

पार्थिवं प्रतिबिम्बाहतं छायावत् स्थण्डिलेऽङ्किता श्री-मूर्तिः । तावत् कालं सद्य एव, न तु कालान्तरेण पुनः पूज्यम् ॥८२५॥
> **शस्त्रोत्कीर्णं बहुविधं शिलारत्नादिभेदतः । **
> **दारवं शैलजं रूपं प्रासादे स्थापयेत् परम् ॥८२६॥**
> **रत्नजं निर्मितं शस्त्रैः पिण्डिकासहितं शुभम् । **
> **पिण्डिकारहितं वापि तदेवं द्विविधं पुनः ॥८२७॥**
> **रत्नजस्य तु रूपस्य पिण्डिका धातवी स्मृता । **
> **शैली तु शैलजस्येष्टा रत्नजस्य तु नेष्यते ॥८२८॥**

पिण्डिका-महितं पिण्डिका-रहितं वेति तत्, रत्नजमेव तद्-विविधम् । रूपस्य श्री-मूर्तेः ॥८२७-८२८॥
> **पिण्डिकासहितं कार्यं चलं रत्नादिनिर्मितम् । **
> **पाकजं धातुजं विम्बं पिण्डिकासहितं तु तत् ॥८२९॥**
> ** **
> **तेषां प्रतिष्ठां वक्ष्यामि सङ्क्षेपाद्वेदनिर्मिताम् ॥८३०॥**
> **दशहस्तपरीमाणं मण्डपं कारयेच्छुभम् । **
> **कुर्यात् पञ्चकरां वेदीं तद्वत् कुण्डानि कारयेत् ॥८३१॥**

तद्वत् पूर्ववत् ॥८३१॥
> **तोरणध्वजकुम्भानाई स्थापनं पूर्ववत् स्मृतम् । **
> **विष्णुकुम्भं तथा स्थाप्य लोकपान् पूर्ववद्यजेत् ॥८३२॥**
> **सर्वतोभद्रकं वेद्यां लिखेदुज्ज्वलवर्णकैः ।**
> **वैष्णवाग्निं तथा कुर्याद्याम्ये शय्यां तु पातयेत् ॥६३३॥**
> ** **
> **ऐशान्यां भद्रपीठं तु न्यस्य कुम्भं तु विन्यसेत् । **
> **सर्वौषधियुतान् सर्वानष्टाशीतिपदे तथा ॥८३४॥**
> **अथोत्तरे मण्डपस्य स्नानवेद्यां तु पश्चिमे । **
> **भूमिं प्रलिप्य तत्रादौ तण्डुलैः पञ्चवर्णकैः ॥८३५॥**
> **चतुरस्रं विलिख्यादौ स्वस्तिकं कल्पयेद्गुरुः । **
> **तन्मध्ये पीठकं न्यस्य प्रतिमां तत्र विन्यसेत् ॥८३६॥**
> **शङ्खतूर्यरवैस्तद्वत् पञ्चगव्यादिना स्नपेत् । **
> **पुष्पगन्धादिभिः पूज्य च्छादयेच्छुक्लवाससा ॥८३७॥**

स्नपेत् स्नापयेत्, आदि-शब्देन पञ्चामृत-पञ्चकषायाष्ट-मृत्तिका-जलादि ॥८३७॥
> **उत्थाप्य त्वभिषेकार्थं निनयेत् स्नानमण्डपम् । शङ्खपुण्याहघोषेण स्नानपीठे निवेशयेत् ॥८३८॥**
> **अवधार्य जगच्छान्तिं तोषयेत् कर्मिणस्तथा । **
> **देशिकस्य तदा दद्यात् पूर्ववत्तरुणीं शुभाम् ।**
> **सपुत्रां वस्त्रसंयुक्तां हेमशृङ्गीं सदक्षिणाम् ॥८३९॥**
> ** **

जगच्छान्तिम् अवधार्येति स्वस्ति-वाचनादिकं कृत्वेत्यर्थः ॥८३९॥
> **ततो वेदादिमन्त्रैस्तामालभेद्देशिकोत्तमः । **
> **पौरुषेण तु सूक्तेन मूलबीजेन चालयेत् ॥८४०॥**
> ** **

तां प्रतिमाम् आलभेत् स्पृशेत् ॥८४०॥
> **कौतुकं मूलबीजेन तत्करे त्वधिरोपयेत् । **
> **चित्रं देवेति मन्त्रेण नेत्रे चोन्मीलयेद्गुरुः ॥८४१॥**
> **हैमयाभ्यञ्जयेन्नेत्रे श्लक्ष्णया तु शलाकया । **
> **घृतेन मधुना तन्मधुवातेति देशिकः ॥८४२॥**
> ** **
> **ततः शुद्धेन तोयेन स्नाप्य मन्त्रैः समालभेत् । **
> **वेदाद्येन च सूक्तेन चतुर्भिर्मूर्तिपैः सह ॥८४३॥**
> ** **
> **अतो देवेति चावाह्य वासुदेवं जगद्गुरुम् । **
> **विशुद्धस्फटिकाभासं हिमकुन्देन्दुसन्निभम् ॥८४४॥**
> ** **
> **किरणैः शीतलैः सौम्यैः प्रीणयन्तञ्चराचरम् । **
> **लावण्यामृततोयेन सिञ्चन्तमिव सर्वतः ॥८४५॥**
> **सुनाभं वारिजं पद्मं धारयन्तं गदां शुभाम् । **
> **भूषितं मालया तद्वद्दीपितं मणिकाञ्चनैः ।**
> **श्री-पुष्टि-गरुडाद्यैस्तु समन्तात् परिवारितम् ॥८४६॥**
> ** **
> **एवं ध्यात्वा ततः कुम्भैरभिषिञ्चेत् समन्ततः ।**
> **आपो हिष्ठेति मन्त्रेण कुम्भेनासेचयेद्गुरुः ॥८४७॥**
> ** **
> **समुद्रं गच्छ मन्त्रेण दक्षिणेनाभिषेचयेत् । **
> **सोमराजेति मन्त्रेण उत्तरेणाभिषेचयेत् ॥८४८॥**
> ** **
> **घृतेनाभ्यञ्जयेद्देवं तेजोऽसीति ततो गुरुः । **
> **द्रुपदेति समुद्वर्त्य दद्यादामलकं शुभम् ॥८४९॥**
> **याः फणिनीति मन्त्रेण फलैर्नीराजयेत् प्रभुम् ।**
> **काण्डात् काण्डेति मन्त्रेण हरिं निर्माञ्छयेत् पुनः ॥८५०॥**
> ** **
> **फलतोयेन सिञ्चेत गायत्र्या देशिकोत्तमः । **
> **तद्विष्णोरिति मन्त्रेण पञ्चगव्येन सेचयेत् ॥८५१॥**
> **काषायेण तु तोयेन वरुणस्येति सेचयेत् । **
> **सुमङ्गलीति मन्त्रेण विद्वानोषधिवारिणा ॥८५२॥**
> ** **
> **मूर्धानं दिवमन्त्रेण वल्मीकेनाभिषेचयेत् । **
> **इमं मेति च मन्त्रेण स्नापयेत् सिकताजलैः ॥८५३॥**
> **देवो वराह मन्त्रेण मृत्तोयेनाभिषेचयेत् । **
> **सेचयेत् पद्ममृत्तोयैः शन्नो देवीति देशिकः ॥८५४॥**
> **ऋतं चेत्यादि-सूक्तेन तीर्थमृत्कुम्भवारिणा । **
> **नागकेशरतोयेन श्रीश्च तेत्यभिषेचयेत् ॥८५५॥**
> ** **
> **चन्दनोदककुम्भेन पावमान्याभिषेचयेत् । **
> **प्लवसाम्ना ततः पञ्चरत्नतौयेन सेचयेत् ॥८५६॥**
> ** **
> **पञ्च नद्येत्युचा देवं नदीनदतडागजैः । **
> **यासां राजेति मन्त्रेण एकाशीतिघटैर्हरिम् ।**
> **स्नापयेदर्चयेद्धक्त्या प्रतिद्रव्यं समाहितः ॥८५७॥**
> ** **
> **अग्न आयेति मन्त्रेण देवमुञ्चोदकेन तु । **
> **शुद्धतोयेन देवेशं शुद्धवत्याभिषेचयेत् ॥८५८॥**
> **अतोऽर्चयेत् सुरेशानं जितन्त इति देशिकः ॥८५९॥**
> ** **
> **पाद्यन्तु मूलमन्त्रेण मधुपर्कन्तथैव च । **
> **स्नानीयमथवाचामं गायत्र्या विनिवेदयेत् ॥८६०॥**
> ** **
> **सुरासुरेति युग्मं तु दद्यात्तद्वत् पवित्रकम् । **
> **वेदाहमित्युत्तरीयं रोचनां प्रणवेन तु ॥८६१॥**
> ** **

युग्मं— परिधानोत्तरीय-वस्त्र-द्वयम् । पवित्रकं— यज्ञोपवीतम् । रोचनां— गोरोचनातिलकम् ॥८६१॥
> **अञ्जनमञ्जतेत्येवं गन्धं गन्धवतीति च । **
> **पुष्पवत्या तथा पुष्पं धूपं धूरसि चेत्यूचा ॥८६२॥**
> ** **
> **तेजोऽसीति तथा दीपमग्निर्मूर्धेति प्रापणम् । **
> **इन्द्रच्छत्रेति वै च्छत्रं विकर्णेन तु चामरम् ॥८६३॥**

प्रापणं—नैवेद्यम् ॥८६३॥
> **आज्यदोहेन चादर्शं बात आवेति वीजयेत् ।**
> **त्वमिन्द्रेति ध्वजं दद्यात् पताकामोमिति स्मरन् ॥८६४॥**
> ** **
> **देवव्रतेन साम्ना तु दद्यादाभरणादिकम् । **
> **स्तूयात् पुरुषसूक्तेन साकल्येन जनार्दनम् ॥८६५॥**
> ** **
> **दीर्घायुष्येति सम्पूज्य किरेद्दूर्वाक्षतं बुधः । **
> **वा ओषधीति मन्त्रेण पुष्पाणि विकिरेद्गुरुः ॥८६६॥**
> **पुनर्बृहद्रथैः स्तुत्वा चक्रसाम्ना जनार्दनम् । **
> **शिवसङ्कल्पसूक्तेन शाकुनेन जनार्दनम् ।**
> **उत्तिष्ठेति समुत्थाप्य शय्यायां विनिवेशयेत् ॥८६७॥**

शाकुनेन सूक्तेन ॥८६७॥
> **अपराजित-मन्त्रेण ध्यायेत् सकलनिष्कलम् ।**
> **व्यापिनन्तु पुनर्घ्यात्वा तत्त्वानि विनियोजयेत् ॥८६८॥**
> ** **

सकलः सगुणश्चासौ निष्कलो निर्गुणश्च, तम् ॥८६८॥
> **सकलीकरणं कृत्वा पूर्वोक्तविधिना हरेः । **
> **ततः सहस्रशीर्षेति प्रत्यूचं पूजयेद्बुधः ॥८६९॥**
> ** **
> **गन्धपुष्पादिभिः सम्यङ्नैवेद्यादि निवेदयेत् । **
> **अतो देवेति सूक्तेन गृहोपकरणानि च ॥८७०॥**
> ** **
> **निद्राकलसविन्यासं कृत्वा पूज्यस्तु मण्डले । **
> **सर्वतोभद्रके देवो गन्धपुष्पादिभिः क्रमात् ॥८७१॥**

सर्वतोभद्र-मण्डले देवः पूज्यः ॥८७१॥
> **प्रभूतैर्याज्ञिकैर्द्रव्यैर्हेमपुष्पैः समुज्ज्वलैः । **
> **वैष्णवे मण्डले पश्चाज्ज्वालयेद्वैष्णवानलम् ॥८७२॥**
> ** **
> **नयन्मन्त्रैस्तु तं पश्चात् कुम्भेषु द्विजसत्तमः । **
> **जुहुयाच्च शतं साष्टं पलाशसमिधा द्विज ॥८७३॥**

तम्—अनलम् ॥८७३॥
> **तिलांश्च जुहुयादाज्यैर्वैष्णवं प्रपचेच्चरुम् । **
> **तिलतण्डुलदुग्धैस्तु घृतेनाघार्य साधयेत् ॥८७४॥**
> **अवतार्याभिघार्यव मन्त्रैरेभिस्तु होमयेत् ॥८७५॥**
> ** **
> **विष्णवे शिपिविष्ठाय विष्णवे निर्गुणेति च । **
> **इदं विष्ण्विति मन्त्रेण तद्विष्णोरिति देशिकः ॥८७६॥**
> **इरावतीति मन्त्रेण त्वं विष्णोरिति चैव हि । **
> **प्रतद्विष्ण्विति मन्त्रेण विष्णोर्नुकेति चैव हि ॥८७७॥**
> **तथा पुरुषसूक्तेन सम्यक् षोडश आहुतीः । **
> **चरुं हुत्वा पुनः पश्चान्मन्त्रैरेभिस्तु होमयेत् ॥८७८॥  
तत्र होममन्त्राः**
> **ओं विष्णवे स्वाहा । ओं पुरुषोत्तमाय स्वाहा । ओं त्रैलोक्यमोहनाय स्वाहा । ओं वैकुण्ठाय स्वाहा । ओं लक्ष्मीपतये स्वाहा । ओं लक्ष्मीनिवासाय स्वाहा । ओं हृषीकेशाय स्वाहा । ओं नमो नारायणाय स्वाहा । ओं ब्रह्मणे स्वाहा ॥८७९॥**
> ** **
> **हुत्वा व्याहृतिभिः पूर्वं गायत्र्या होमयेद्गुरुः । **
> **एवं हुत्वा तु जुहुयाच्चक्रादीनां यथाक्रमम् ॥८८०॥**
> **लक्ष्म्यादीनां ततो हुत्वा ग्रहाणां होमयेत्ततः ।**
> **लोकेशानां तु नागानां होमयेत्तदनन्तरम् ॥८८१॥**
> ** **
> **नारायणाय हुत्वा तु दद्यात् पूर्णहुतिं बुधः । **
> **ततो विभज्य विद्वांस्तु दद्यात् कनकदक्षिणाम् ॥८८२॥**
> **ब्रह्मघोषादिना देवं समुत्थाप्य विचक्षणः । **
> **ततो मण्डलमध्ये तु स्थापयित्वार्चयेत् पुनः ।**
> **प्रत्यूचं निजसूक्तेन गन्धपुष्पादिभिः क्रमात् ॥८८३॥**
> ** **

निज-सूक्तेन सहस्र-शीर्षादिना ॥८८३॥
> **सान्निध्यं पूर्ववत् कृत्वा सजीवकरणं गुरुः । **
> **प्रणवेन निरुध्याथ ध्यायेत् सकल-निष्कलम् ॥८८४॥**
> **पिण्डिकायोजनीयादि मनसैव विचिन्तयेत् ।**
> **न्यासं कृत्वार्चयेत् पश्चात् पूर्ववद्विधिना गुरुः ॥८८५॥**
> ** **

मनसैव चिन्तयेत्, न तु पूर्ववत् साक्षाद् ब्रह्म-शिलादि-न्यासेनेत्यर्थः ॥८८५॥
> **बलिं दद्यात्तु भूतेभ्यः पार्षदेभ्यञ्च देशिकः । **
> **प्रणिपत्य ततो दद्याद्दक्षिणां गुरुवे सुधीः ॥८८६॥**
> ** **
> **सुवर्णसहितं पात्रं तिलैः पूर्णं सयुग्मकम् । **
> **धेनुं स्वलङ्कृतां दद्याद्धेमशृङ्गीं तु दक्षिणाम् ।**
> **ब्रह्मणे कनकं दद्यान्मूर्तिपेभ्यस्तथैव च ॥८८७॥**
> ** **

सयुग्मकं—वस्त्र-द्वयम् हितम् ॥८८७॥
> **अश्वत्थपत्रे कृत्वा तु देशिकं कारुकन्तथा । **
> **चरुं सम्प्राशयेद्दन्तैरस्पृशन् प्रणवेन तु ॥८८८॥**
> **तां रात्रिं वैष्णवैः सार्द्धं जाग्रत्तिष्ठेदतन्द्रितः ॥८८९॥**
> **प्रभातसमये स्नात्वा देवमुत्थाप्य यत्नतः । **
> **भद्रपीठे समारोप्य स्नापयेदच्छवारिणा ॥८९०॥**
> ** **

यत्नतः ब्रह्मघोषादिना, अच्छेन—निर्मलेन ॥८९०॥
> **एकाशीतिघटैर्देवं मूलमन्त्रेण सेचयेत् । **
> **वैष्णवेन तु कुम्भेन ऐन्द्रादिकलसैस्तथा ॥८९१॥**
> ** **
> **सेचयेत् फलतोयेन पञ्चगव्यादिना तथा । **
> **सुगन्धेन तथाज्येन स्नाप्य गन्धादिनार्चयेत् ।**
> **पौरुषेण तु सूक्तेन प्रत्यूचं चन्दनादिभिः ॥८९२॥**
> ** **
> **सितयुग्मेन संवेष्ट्य धूपयित्वा गृहं नयेत् । **
> **ब्रह्मघोषादिना सम्यग्विनिवेश्यार्चयेत् सुधीः ॥८९३॥**

सित-युग्मेन—शुक्ल-वस्त्र-द्वयेन ॥८९३॥
> **दक्षिणां देशिके दद्यात् कनक्रं छत्रमेव च । **
> **ब्राह्मणान् भोजयित्वाथ स्वयं भुञ्जीत वाग्यतः ॥८९४॥**
> **सभृत्यबन्धुवर्गं तु दीनानाथांस्तु भोजयेत् ॥८९५॥  
अथ चलश्रीमूर्तिप्रतिष्ठामाहात्म्यम्**

तत्रैव—
> **यस्य गेहे सदा तिष्ठेत् मूर्तिर्देवस्य चक्रिणणः ।**
> **न तत्र मारी दौर्भाग्यं न वालक्ष्मीर्न दुष्कृतम् ॥८९६॥**
> ** **
> **अनेनैव विधानेन संस्कृत्य प्रतिमां हरेः । **
> **विष्णुलोकमवाप्नोति पुनरावृत्तिदुर्लभम् ॥८९७॥**
> ** इति । **

यद्यपि मूर्तिरिति प्रतिमामिति च सामान्यतो निर्देशः, तथापि चल-मूर्ति-प्रतिष्ठाया उक्तत्वाद् अत्रैव लिखितम् ॥८९६-८९७॥
> **अधुना चलमूर्तेर्हि प्रतिष्ठायाः परो विधिः । **
> **लिख्यते पद्धतिश्रेणी-दृष्टितः सम्मतः सताम् ॥८९८॥**

एवं हयशीर्षोक्तञ्चल-श्री-मूर्ति-प्रतिष्ठाविधिं लिखित्वा इदानीं ततः सङ्क्षिप्तं बौधायनादि-शिष्ट-वर्ग-सम्मतं सत्-साम्प्रदायिक-बहुल-पद्धत्यनुसारेण परमपि लिखति— अधुनेति । एवार्थे हि-शब्दः , चल-मूर्तेर् एवान्योऽपि प्रतिष्ठा-विधिः श्री-कृष्णदेवाचार्य-सम्मतः । तथा च श्री-कृष्णदेवाचार्य-पद्धतौ—
> बौधायनादि-सन्मूलास् त्रैविक्रम्यादिपद्धतीः । 
> वीक्ष्य वक्ष्यामि विष्ण्वादि-चलार्चा-स्थापने विधिम् ॥ इति ॥८९८॥

**अथ बौधायनाद्युक्तचलश्रीमूर्तिप्रतिष्ठाविधिः**
> **स्थिरमूर्तिप्रतिष्ठानुसारेणात्रापि वैष्णवैः । **
> **प्रतिष्ठाविधिरुन्नेयो विंशेषोऽन्यश्च लिख्यते ॥८९९॥**

तत्र च मण्डप-निर्माणादि-प्रकार-विशेषः स्नपनादौ मन्त्रादिकञ्च प्रायः पूर्व-लिखित-स्थिर-मूर्ति-प्रतिष्ठा-विधिवद्-विज्ञेयमिति लिखति—स्थिरेति ॥८९९॥

**अथ तत्र मण्डपादिनिर्माणविधिः**
> **प्रासादतो दिशि प्राच्यामुदीच्यां वाथ मण्डपम् ।**
> **ऐशान्यां वाचरेत् स्थानेऽदूरेऽङ्गारादिवर्जिते ॥९००॥**
> ** **

प्रासादोऽत्र भगवद्-आवासालयः, तस्मात्, अङ्गारेण आदि-शब्दात् तृषास्थ्यादिना च रहिते, अदूरेऽनतिदूरे अनति-निकटे चेत्यर्थः । मण्डपम् आचरेत् रचयेत् ॥९००॥
> **दशहस्तं चतुर्द्वारं चतुरस्रं समं शुभम् । चतुस्तोरणसंयुक्तं सपताकञ्च पूर्ववत् ॥९०१॥**

पूर्ववद् इति स्थिर-मूर्ति-प्रतिष्ठायां तोरण-पताका-स्थापनादि-विधिर् यथा पूर्वं लिखितोऽस्ति तथैवेत्यर्थः । यद्यपि मण्डप-पारिमाणादिकमपि पूर्व-लिखनाद् विज्ञातं स्यादेव, तथापि तदेव स्मारयतात्र लिखितमशक्तावन्त्यपक्षं चाङ्गीकुर्वता किञ्चिद् विशेषं दर्शयता तल्-लिखितम् । एवमग्रेऽप्य् ऊह्यम् ॥९०१॥
> **तस्मिंश्च विधिवत् कुर्यात् सयोन्यास्यस्त्रिमेखलम् । **
> **आग्नेयां कुण्डमाशायां चतुरस्रं करोन्मितम् ॥९०२॥**
> ** **

तस्मिन् मण्डपे योनिरास्यञ्च वक्त्रं तिस्रो मेखलाश्च तैः सहितम् आग्नेय्याम् आशायां दिशि विधि-युक्तं यथा स्यात् तथा कूर्यात् । तद्-विधिश्च पूर्वं दीक्षा-विधौ विस्तार्य लिखितोऽस्ति। करोन्मितम् एक-हस्त-परिमितम् ॥९०२॥
> **प्राच्यां वेदीं करोच्छायविस्तारां चतुरस्रिकाम् । **
> **ऐशान्यां स्थानमेकञ्च देवस्य स्नपनोचितम् ॥९०३॥**

करः एक-हस्त-प्रमाण उच्छ्रायो विस्तारश्च यस्यास्ताम् । स्नपनोचितम् इति देव-स्नपनस्य तद्-उपकरण-स्थापनस्य चोपयुक्तम् इत्यर्थः ॥९०३॥

**अथ तत्र मण्डलविधिः**
> **मण्डपस्य च नैरृत्यां विधिवद्वास्तु मण्डलम् । **
> **मध्ये च देवतार्चार्थं सर्वतोभद्रमालिखेत् ॥९०४॥**

वास्तु-मण्डलं चैवं पूर्वोत्तरगाभिर् नवनवभी रेखाभिश् चतुःषष्टिपदं मण्डलं विधाय तत्र बहिश्चतुष्कोणेषु कोणात् तिर्यग् रेखा दत्त्वाष्टाबद्धपदानि चतुर्दिक्षु चतुर्विंशतिपदानि मध्ये रेखाद्वय-मार्ज्जनेन चतुष्पदम् एकम्, तथा तत्-प्राच्यादि-चतुर्दिक्षु चत्वारि चतुष्य चतुष्पदानि, तच्चतुष्कोणेषु मध्यवर्ति-रेखा-द्वयमार्जनेनाष्टौ द्विपदानि कुर्यात् । एवं पञ्च-चत्वारिंशद्-देवता-स्थानानि भवन्ति । देवताश्चैताः—मध्यम-चतुष्पदे ब्रह्मा, तत्-प्रागादि-चतुष्पदेषु क्रमेण आप-सावित्र-जयरुद्राः, कोण-स्थेष्वष्टसु द्विपदेषु ईशान-कोणादि-क्रमेण अर्यम-सवितृ-विवस्वद्विबुधाधिप-मित्रराजयक्ष्म-पृथ्वी-धराप-वत्सकाः । तथा च मात्स्ये— ‘द्वात्रिंशद् बाह्यतः पूज्याः पूज्याश्चान्तस् त्रयोदश’, तथा—ईशान-कोणादिषु सुरान् पूजयेच्च विधानतः, तथा—
> ईशानादि-चतुष्कोण-संस्थितान् पूजयेद् बुधः । 
> आपश्चैवाथ सावित्रो जयो रुद्रस् तथैव च ॥ 
> मध्ये चतुष्पदे ब्रह्मा तस्याष्टौ च समीपगाः । 
> अर्यमा सविता चैव विवस्वान् विबुधाधिपः ॥ 
> मित्रोऽथ राजयक्ष्मा च तथा पृथ्वी-धरः क्रमात् । 
> अष्टमश्चापवत्सस् तु परितो ब्रह्मणः स्मृताः ॥ इति । 

बाह्य-द्वात्रिंशत्-पदेषु च ईशानादि-क्रमेणैव द्वितीयर्ध-पदतः शिख्यादयो द्वात्रिंशद् देवताः । तथा च तत्रैव—
> शिखी चैवाथ पर्जन्यो जयन्तः कुलिशायुधः । 
> सूर्य सत्यो वृषश्चैव आकाशो वायुरेव च ॥ 
> पूषा च वितथश्चैव गृहक्षतयमाव् उभौ । 
> गन्धर्वो भृङ्ग-राजश्च मृगः पितृगणस् तथा ॥ 
> दौवारिकोऽथ सुग्रीवः पुष्पदन्तो जलाधिपः । 
> असुरः शोषपापौ च रोगोऽहिर्मुख्य एव च । 
> भल्लाटः सोमसर्पौ च अदितिश्च दितिस् तथा ॥ इति । 

एवं सर्वाः पञ्च-चत्वारिंशद्-देवता वास्तु-मण्डले । तद्-बहिर्-ईशानादि-क्रमेण तु बकी स्कन्दा विदारी अर्यमा पूतना जम्भका पाप-राक्षसी लिपिच्छा चेत्यष्टौ देवताः इति । एवम् अयं चतुः-षष्टि-पद-मण्डल-देवता-स्थान-विभागो हयशीर्ष-पञ्चरात्रस्यानुसारी, न तु मात्स्य-पुराणस्य । एतच्च सर्वम् अग्रे प्रासाद-निर्माणेऽवश्य-लेख्यत्वाद् अत्र विस्तार्य न लिखितं, तत्रैव विशेषतो व्यक्तं भावि । एतच्च वास्तु-मण्डल विविध-रङ्ग-शालि-पिष्ट-पूरितं कार्यम् । मण्डप-मध्ये च मण्डल-देवता-पूजार्थं सर्वतोभद्राख्यं मण्डलं कुर्यात् । तच्च सुप्रसिद्धमेव ॥९०४॥
> **सकर्णिकञ्च तन्मध्ये पद्मं विरचयेत्तथा । **
> **स्वस्तिकं चोत्तरे कृत्वा तत्र शय्यां निवेशयेत् ॥९०५॥**

तस्य सर्वतोभद्रस्य मध्ये च कर्णिका-सहितं पद्मं तथेति विधिवद् विरचयेत् । तन्-मण्डल-देवताश्चैताः—मध्ये ब्रह्मा, मण्डल-प्रान्ते पूर्वाद्य्-अष्टदिक्षु क्रमेण इन्द्रादयोऽष्टलोक-पालाः, ईशेन्द्राद्य्-अन्तरालाष्टके च वसवो रुद्रा आदित्या अश्विनौ पितरो नागाः स्कन्दो वृषश्चेत्यष्टौ । ईशानादि-पद्म-दलेष्व् अष्टसु क्रमेण दक्षो विष्णुर् दुर्गा स्वधाकारो मृत्यु-रोगः स-समुद्राः सरितो मरुतो गण-पतिश्चेत्यष्टौ । पद्म-कर्णिकायाश्चाधः पृथिवी, उपरि मेरुः, तद्-उपरि स्थाप्य-देवताः । मण्डलस्य बाह्यतः प्रागादि-दिक्पालानाम् आयुधानि वाहनानि च, तद्-बाह्ये च गौतम-भरद्वाज-विश्वामित्र-कश्यप-जमदग्नि-वशिष्ठादयः सप्तर्षयः । ततो बहिर्-नवग्रहाः, ततश्च वह्न्याद्य्-अष्टसु क्रमेण ऐन्द्री, कौमारी, ब्राह्मी, वाराही, चामुण्डा, वैष्णवी, माहेश्वरी, वैनायकी चेत्यष्टौ शक्तय इति । उत्तरे तत्-सर्वतोभद्र-मण्डलाद् उत्तरतः स्वस्तिकं मण्डलं च कृत्वा तद्-उपरि शय्यां स्थापयेत् ॥९०५॥

**अथ ब्राह्मणवरणादिविधिः**
> **यजमानश्च पूर्वेद्युः प्रतिष्ठायाः समाचरेत् । **
> **पुण्याहवाचनं विप्रैमण्डपस्थापनं तथा ॥९०६॥**

एवं मण्डप-रचनादिकं लिखित्वा पुण्याहवाचनादि-पूर्वकम् आचार्यादिवरणं यजमानस्य कृत्य-विशेषं लिखति—यजमानश्चेति पञ्चभिः । प्रतिष्ठा-समयात् पूर्वेद्युः पूर्व-दिवसे विप्रैः कृत्वा पुण्याहवाचनं मण्डप-प्रतिष्ठां च सम्यग् आचरेत् ॥९०६॥
> **मण्डपस्य च वायव्यां मातृर्गन्धादिनार्चयेत् । **
> **प्रणवादिनमोऽन्तैश्च नामभिर्विधिवद्बुधः ॥९०७॥**

गन्धेन, आदि-शब्दात् अक्षत-पुष्पादिभिश्च मातॄः पूजयेत् । मातृ-पूजने मन्त्रान् लिखति—प्रणवादीति । मातरश् च षोडश पूर्वम् अचल-मूर्ति-प्रतिष्ठारम्भे लिखिता एव । प्रयोगः— ‘ओं गौर्यै नमः’ इत्यादि । विधिवद् इति, सर्वत्रैवाग्रेऽप्य् अनुवर्तनीयम् ॥९०७॥
> **नान्दीश्राद्धं ततः कृत्वा सद्विप्रं वृणुयाद्गुरुम् ।**
> **मधुपर्कादिनाभ्यर्च्यं दत्त्वा वस्त्रादि शक्तितः ॥९०८॥**
> ** **
> **तदर्द्धदानाद्ब्रह्माणं पुराणस्तुतिपाठकम् । **
> **सूक्तजापकमप्येवं त्रीन् विप्रान् वृणुयात् परान् ॥९०९॥**

सद्-विप्रं पूर्व-लिखित-लक्षणं ब्राह्मणम् । मधु-पर्केण, आदि-शब्दात् आसन-पाद्यार्घ्यादिना च सम्पूज्य शक्तितः यथाविभवं वस्त्रादिकं दत्त्वा, आदि-शब्देन भूषणादि । गुरु-वरण-विधिश्च पूर्वमेव लिखितोऽस्ति । अमुकगोत्रः अमुकशर्माहम् अमुक-गोत्रामुक-शर्माणं त्वां प्रतिष्ठाचार्यत्वेन वृणे । स च वृतोऽस्मीति प्रब्रूयाद् इत्यादि-रूपः । तथा मधुपर्कादि-पूजापुरःसरं गुरु-सम्प्रदानक-वस्त्राद्य्-अर्धदानेन ब्रह्माणं वृणुयात् । पुराण-स्तुति-पाठक-सूक्त-जापकौ च मधुपर्कादिना तथैवाभ्यर्च्य तद्-अर्ध-दानेन यथाविभवं वा वस्त्रादि-दानेन वृणुयाद् इत्यादि-रूपश्च ॥९०८-९०९॥
> **तोरणानि ततोऽभ्यर्च्य द्वाराण्युत्तरतस्तथा । **
> **पूर्ववद्वृप्रांश्चतुरो द्वारजापकान् ॥९१०॥**

तद्-अनन्तरं च उत्तरत उत्तरमारभ्य ‘तोरणाय नमः’ इति क्रमेण तोरणानि, तथा द्वाराणि चत्वारि ‘श्रियै नमः’ इत्यभ्यर्च्य । पूर्ववद् यथाशक्ति मधुपर्कवासोऽलङ्कारादि-दानेनेत्यर्थः ॥९१०॥

**अथ वास्तुदेवपूजादिविधिः**
> **आचार्यो मण्डपेऽभ्येत्य प्राणायामान् विधाय च । **
> **आपोहिष्ठेति दर्भोदैर्यागस्याभ्युक्षयेद्भुवम् ॥९११॥**
> ** **

प्रतिष्ठा-मण्डपे अभ्येत्य आगत्य, यागस्य भुवं देव-पूजा-स्थलम् ॥९११॥
> **विकीर्य सर्षपान् शुक्लान् रक्षां कृत्वा च मन्त्रतः । **
> **विधिवत् पूजयेद्वास्तुदेवता वास्तुमण्डले ॥९१२॥**

विधिवद् इति, प्रणवादि-नमोऽन्त-नाम-मन्त्रैः षोडशोपचारैः प्रत्येकं पूजयेद् इत्यर्थः ॥९१२॥

**अथ तत्र मन्त्रः  
देवा आयान्तु जातुधानास्त्वपयान्तु विष्णो देवयजनं रक्षस्व ॥९१३॥**
> **इति । **

मन्त्रत इति लिखितं, तम् एव मन्त्रं लिखति—देवा इत्यादि ॥९१३॥
> **ईशानादिक्रमेणाथ कुशपुष्पयुताक्षतैः । **
> **शिख्यादिदेवताभ्यश्च विशेषवलिमर्पयेत् ॥९१४॥**

शिखी वास्तु-मण्डपस्येशानकोणार्ध-पदवर्ती । तद्-आदि सर्व-देवताभ्योऽग्रे लेख्य-तत्-तद्-विहित-द्रव्यासम्भवे पुष्पादिभिर् विशेषवलिं दद्यात् ॥९१४॥
> **आगत्य कुण्डपार्श्वे तु होमं कुर्याद्यथाविधि । **
> **तत्रावश्यं प्रतिद्रव्यं होमान्ते प्रतिमां स्पृशेत् ॥९१५॥**

यथाविधीति अग्निं प्रतिष्ठाप्यान्वाधाय गोक्षीरे नीरसे चरुं स्थाप्य-देवताकं स्रपयित्वाज्य-भागान्ते पलाशोडुम्बराश्वत्थ-न्यग्रोधापामार्ग-समिद्भिः प्रत्येकम् अष्टोत्तर-शतम् अष्टोत्तर-सहस्रम् अष्टाविंशतिं वा लोकपालानुद्दिश्य तत्-तन्-मन्त्र-व्याहृतिभिर् वा जूहयात् । तावत् सङ्ख्यकमाज्यहोमं स्थाप्य-देवता-लिङ्गकेन मन्त्रेण कृत्वा समित्तिलाज्यानां प्रतिद्रव्यं तेनैव मन्त्रेण दश दशहुतीर् दत्त्वा अग्निर् यजुर्भिर् इत्यनुवाकं जप्त्वा स्थाप्य-देवता-मन्त्रेणैव चरोर् दश-प्राधानाहुतीर् दत्त्वा चरु-शेषेण यदस्य कर्मण इति स्विष्ट-कृते जुहुयात् । ‘यथाशक्ति स्थाप्य-देवता-मन्त्रम् आवर्त्य ब्रह्म-विसर्जनान्तं कुर्यात्’ इति विधिर् ज्ञेयः ॥९१५॥

**अथ स्नपनविधिः**
> **आचार्याय वरं दत्त्वा निजशक्त्यनुसारतः । **
> **विप्रान् गन्धादिनाभ्यर्च्य पुण्याहं वाचयेत् पुनः ॥९१६॥**
> ** **

यजमान-कृत्यं लिखति—वरम् आचार्यापेक्षितं वस्त्रालङ्कारादि निज-शक्त्य्-अनुसारेण दत्त्वा ॥९१६॥
> **ततश्च यजमानानुमोदितोऽर्चां विशोधयन् ।**
> **आचार्यः प्रणिपत्यादौ देवं सम्प्रार्थयेदिदम् ॥९१७॥**
> ** **

तदुक्तम्—
> **स्वागतं देवदेवेश विश्वरूप नमोऽस्तु ते ।**
> **शुद्धेऽपि त्वदधिष्ठाने शुद्धिं कुर्मः क्षमस्व माम् ॥९१८॥**
> ** इति । **
> **ततश्च नवपीठोपवेशितां प्रतिमां गुरुः । **
> **मृद्भिर्द्वादशकृत्वस्तां संशोध्य क्षालयेज्जलैः ॥९१९॥**
> ** **
> **पञ्चगव्यैस्तथा पञ्चामृतैस्तन्मन्त्रतो बुधः । **
> **संस्नाप्य हविषाभ्यज्य चूर्णैरुद्वर्तयेच्छुभैः ॥९२०॥  
अथ तन्मन्त्राः**
> **पञ्चगव्यस्नपने पयः पृथिव्यामिति क्षीरादिचतुःस्नपने पूर्वदेव शर्करास्नपने च आयं गौरिति ॥९२१॥**
> **कोष्णोदकेन प्रक्षाल्य सुगन्धेनानुलिप्य च ।**
> **ततः संस्रवकुम्भाद्भिः संस्नाप्य प्रणमेच्च ताम् ॥९२२॥**

सम्यक् स्रवति जलानि बहुल-च्छिद्रतयेति संस्रवः, तादृश कुम्भस्य जलेन ‘शन्नो देवीः’ इति मन्त्रेण संस्नाप्य तां प्रतिमां प्रणमेत् ॥९२२॥
> **अभिषिञ्चेदर्चितैस्तु चतुष्कुम्भैः सपल्लवैः । **
> **समुद्रज्येष्ठा इत्यादि चतुर्मन्त्रैः परैरपि ॥९२३॥**
> ** **

अर्चितैर् गन्धाक्षतादिभिः पूजितैः, परैः आकलसेषु धावतीत्यादिभिर् अन्यैश्च कलस-लिङ्गेतिमन्त्रैस् ताम् अभिषिञ्चेत् ॥९२३॥
> **पद्मान्तः स्वस्तिकप्रान्ते पीठे चोडुम्बरे शुभे । **
> **अन्यक्षीरद्रुमीये वा श्रीमूर्तिमुपवेशयेत् ॥९२४॥**

शुभे त्रिहस्त-दैर्घ्य-तद्-अर्ध-विस्तारेण यथासम्भवं परिमाणादिना वा सुन्दरे ॥९२४॥
> **अथाष्टौ स्थापयेत् कुम्भान् अष्टदिक्ष्वम्बुपूरितान् ॥९२५॥**
> ** **

अष्टदिक्षु श्री-मूर्तेः प्राच्यादिषु ॥९२५॥
> **तेष्वाद्ये सङ्गमक्रोडोत्खातवल्मीकमृत्तिकाम् । **
> **अश्वहस्तिनदीतीरद्वयमृत्स्नाञ्च निक्षिपेत् ॥९२६॥**

तेषु कुम्भेषु मध्ये य आद्यः प्राची-स्थापित-कुम्भस् तस्मिन् सङ्गमादि-स्थान-सप्तक-मृत्तिकां निक्षिपेत् ॥९२६॥
> **द्वितीयेऽश्वत्थचूतादिपल्लवाश्मन्तकत्वचम् । **
> **अन्येषु च क्रमात् षट्सु परित्रान् प्रस्त्रवोदकम् ।**
> **शान्तिवार्यथ गन्धोदमक्षतान् कुसुमानि च ॥९२७॥**
> ** **

अश्वत्थचूतयोः, आदि-शब्दाद् अर्जुनादीनाञ्च पल्लवान् अश्मन्तकत्वचञ्च निक्षिपेत् । अन्येषु षट्सु कुम्भेषु पवित्रादि-षड्-द्रव्याणि क्रमेण निक्षिपेत् ॥९२७॥
> **स्थापयेत् सर्त्विगाचार्यस्तैः कुम्भैरष्टमन्त्रतः । **
> **आपो हिष्ठेति त्रितयं हिरण्येति चतुष्टयम् । **
> **तथैव पवमानेत्याद्यनुवाकं परो मनुः ॥९२८॥**

तैर् अष्टभिः कुम्भैः । अष्ट मन्त्रान् एव लिखति—आप इति । हिरण्येति—हिरण्य-वर्णाः शुचयः पावका इति ऋक्-चतुष्टयम् । पवमानं सुवर्जन इत्यनुवाकञ्च ॥९२८॥

**अथ वस्त्राद्यर्पणविधिः**
> **अभिवस्त्रेति वस्त्रे द्वे आहते परिधाप्य च । **
> **दत्त्वोपवीतं गन्धाद्यैरुपचारैश्च पूजयेत् ॥९२९॥**
> ** **

यज्ञोपवीतं च अभिवस्त्रेत्यनेनैव मन्त्रेण दत्त्वा ॥९२९॥
> **हिरण्यगर्भ इत्यादीनष्टौ मन्त्रान् जपन् शुभैः । **
> **कुर्यान्नीराजनं पिष्टमयैर्दीपैरथाष्टभिः ॥९३०॥**
> ** **
> **गन्धेन चित्रं देवानामित्यर्द्धर्चेन लोचने । **
> **देवस्योन्मीलयेत् पार्श्वे स्थित्वा स्वर्णशलाकया ।**
> **देवस्य पुरतस्तिष्ठेत्तदानीञ्च न कश्चन ॥९३१॥**
> ** **
> **अञ्जनेनाञ्जयेन्नेत्रे अञ्जन्ति त्वामिति स्फुटम् । **
> **देवस्य त्वेति मध्वाज्यसिताभिः पुनरञ्जयेत् । **
> **अथादर्शं प्रदर्श्याथ विविधं भोज्यमर्पयेत् ॥९३२॥**

सितो शर्करा, मध्वादिभिर् देवस्य त्वेति मन्त्रेण पुनर् अभ्यञ्जयेत् ॥९३२॥

**अथ स्तुतिवलिदानादि**
> **अथाचार्यः कुशासीनः संस्तूयाद्धारयन् कुशान् । **
> **देवं पुरुषसूक्तेन प्रत्युचं प्रणवं पठन् ॥९३३॥**
> **पञ्चवर्णकधान्यान्नं पात्रे संस्थाप्य वैणवे । **
> **तेन नीराजयेद्देवं विगताचारविप्रतः ॥९३४॥**
> ** **

पञ्चवर्ण-धान्य-निष्पन्नं क्षिप्रौदनं वैणवे पात्रे निधाय तेनान्नेन देवं निराचार-विप्र-हस्तेन नीराजयेत् ॥९३४॥
> **तद्धस्तेन बलिं दद्याद्रुद्राय च चतुष्पथे । **
> **नमो रुद्रायेति मन्त्रं सघ्रुवञ्च स्वयं जपेत् ॥९३५॥**
> ** **

स-ध्रुवं प्रणव-सहितम्, तथाहि—ओं नमो रुद्राय सर्वभूताधिपतये दीप्त-शूल-धरायोमादयिताय विश्वाधिपतये रुद्राय वै नमः, शिवमगर्हितं कर्मास्तु स्वाहा इति ॥९३५॥
> **ब्रह्माणञ्च प्रतिष्ठाध्य तन्मन्त्रेण तदादिकाः । **
> **उपचारैः षोडशभिर्यजे मण्डलदेवताः ॥९३६॥**
> ** **

तन्मन्त्रेण ब्रह्म-प्रतिष्ठा-मन्त्रेण ब्रह्मज-ज्ञानम् इत्यादिना ब्रह्माणं प्रतिष्ठाप्य ॥९३६॥
> **स्थाप्यदेवमथावाह्यार्चायां तल्लिङ्गमन्त्रतः । **
> **कर्णिकायां मण्डलस्य तामर्चामुपवेशयेत् ॥९३७॥**
> ** **

तल्-लिङ्ग-मन्त्रतः स्थाप्य-देव-लिङ्ग-मन्त्रेण स्थाप्य-देवम् अर्चायां प्रतिमायाम् आवाह्य ॥९३७॥
> **सुप्रतिष्ठो भवेत्येतां सम्प्रतिष्ठाप्य तत्र च । **
> **पुनः समर्चयेद्गन्धाद्युपचारैस्तु पञ्चभिः ॥९३८॥**

तत्र कर्णिकायाम् ॥९३८॥
> **कुण्डातिकमथायत्य तिलाज्यैर्जुहुयात् कृती । **
> **तद्देवतानां प्रत्येक नासमन्त्रैर्दशाहुतीः ॥९३९॥**

तासां मण्डल-देवतानां नाम-मन्त्रैः—ओं ब्रह्मणे नमः इत्यादि-रूपैः प्रत्येकं तिलाज्यैर् दशाहतीर् जुहुयात् ॥९३९॥

**अथाधिवासनविधि**
> **अथ स्वस्तिकवर्तिन्यां शय्यायां ब्राह्मणैः सह ।**
> **श्रीमूर्तिं प्राङ्मुखं दिव्यास्तरणेषु निवेशयेत् ॥९४०॥**
> ** **
> **ततः पुरुषसूक्तेनोत्तरनारायणेन च । **
> **उपस्थाप्य ततोऽर्चायां न्यसेत्तत्त्वानि तत्त्वतः ॥९४१॥**
> ** **

तत्त्वतः यथा-विधीत्यर्थः । तच्चैवम्— पुरुषात्मने नमः, प्राणात्मने नम इति शिरसि; प्रकृति-तत्त्वाय नमः, बुद्धि-तत्त्वाय नमः, अहङ्कार-तत्त्वाय नमः, मनस्-तत्त्वाय नम इति हृदि; तथा शब्द-तत्त्वाय नम इति शिरसि; स्पर्श-तत्त्वाय नम इति त्वचि; रूप-तत्त्वाय नम इति हृदि । एवं रस-गन्ध-श्रोत्र-त्वक्-चक्षुर्-जिह्वा-घ्राण-वाक्-पाणि-पाद-पायूपस्थ-पृथिव्य्-अप्-तेजो-वाय्व्-आकाशाख्यानि तत्त्वानि वस्ति-पाद-कर्ण-त्वक्-चक्षुर्-जिह्वा-घ्राण-शिखासु यथासम्भवं विन्यस्य देहे विन्यसेद् इति ॥९४१॥
> **न्यसेत् पुरुषसूक्तञ्च गन्धाद्यैरर्चयेत्ततः । **
> **शय्यायां स्वापयेद्देव सुखशायी भवेति तम् ॥९४२॥**

पुरुष-सूक्त-न्यासश् चैवम्—अस्य पुरुष-सूक्त-मन्त्रस्य नारायण-ऋषिः पुरुषो देवता देवस्याङ्ग-न्यासे विनियोगः इति सहस्र-शीर्षादि स्मृत्वा, आद्य-मृग्-द्वयम् अग्रकरयोः, उपरितनं जानुनोः, तद्-उपरितनं कटयोः, स-भूम्याद्यास् तिस्रो नाभि-हृदय-कण्ठेषु । तद्-उपरितनम् ऋग्-द्वयं बाह्वोस्-तद्-उपरितनम् अक्ष्णोः, अन्त्याम् ऋचं मस्तके न्यसेद् इति ॥९४२॥
> **अन्तराले न गन्तव्यं कैश्चिन्मण्डलशय्ययोः ॥**
> **निषिध्यैर्व देवताभ्यो बलिं विधिवदर्षयेत् ॥९४३॥**
> ** **

मण्डल-शय्ययोर् अन्तराले मध्ये कैश्चिन्न गन्तव्यम् इत्येवं निषेधं कृत्वा, विधिवदिति क्षीरौदनं ब्रह्मणे, घृतान्नम् उदकाभि-घारितम् इन्द्राय, आज्यौदन-मग्नये, माषान्नं यमाय, कृष्ण-व्रीह्य्-अन्नं पुराणेन घृतेन निरृतये, नवनीतौदनं वरुणाय, यवौदनं वायवे, प्रैयङ्गवं सोमाय, गामीशाय बलिं दद्याद् इति ज्ञेयम् ॥९४३॥
> **नैवारिकचरुस्थालीमानीय शयनस्थले । **
> **दिग्बलिं चरुशेषेण वितरेद्विधिवद्बुधः ॥९४४॥**
> **कृत्वाधिवासनं त्वेवं गीतवाद्यादिभिः शुभैः । **
> **सोत्साहं सोत्सवन्ताञ्च रजनीमतिवाहायेत् ॥९४५॥  
अथोत्थापन-विधिः**
> **अरुणोदयकाले सत्युत्तिष्ठ ब्रह्मणस्पते । **
> **मन्त्रेणानेन वाद्याद्यैर्देवमुत्थापयेत्ततः ॥९४६॥**
> ** **

‘उत्तिष्ठ ब्रह्मणस् पते’ इत्यनेन मन्त्रेण ॥९४६॥
> **स्तुत्वा पुरुषसूक्तेनोत्तरनारायणेन च । **
> **सधृतब्रीहिणा कुण्डे विधिवच्छ्रपयेच्चरुम् ॥९४७॥**
> ** **
> **ततश्चाज्येनाभिघार्य जुहुयान्नाममन्त्रतः । **
> **दशाहुतीः स्थाप्यदेवमन्त्रतो हविषा दश ॥९४८॥**
> ** **

नाम-मन्त्रेण दशाहुतीः स्थाप्य-देव-मन्त्रेण च घृतेन दशाहुतीर् जुहुयात् ॥९४८॥
> **अवदानानि हुत्वा च चरुशेषेण मन्त्रतः । **
> **पूर्णाहुतिञ्च जुहुयात्तन्मन्त्रद्वयतो बुधः ॥९४९॥**

चरु-शेषेण मन्तोऽवदानानि कृत्वा । तन्-मन्त्रश्चायम्—अग्नये स्वाहा, सोमाय स्वाहा, धन्वन्तरये कुह्वै अनुमत्यै प्रजापतये विश्वेभ्यो देवेभ्यः, ओं सर्वेभ्यो देवेभ्यः, ओं भुर्भुवः स्वः अग्नये स्विष्टकृते स्वाहा इति । तन्-मन्त्र-द्वयतः पूर्णाहुति-हवन-मन्त्राभ्यां सप्त ते अग्ने पुनस् त्वाम् इत्य् एताभ्यां, बुध इति तत्-तत्-प्रकारं तत्-तन्-मन्त्रांश्च जानातीति तद्-विशेष-लिखन-परिश्रमेण किमिति भावः । एवं सर्वत्रैव बोद्धव्यम् ॥९४९॥
> **ततो दत्त्वा धेनुमुख्यां शक्त्याचार्य य दक्षिणाम् ।**
> **मेरोरभिमुखं वेद्यां देवं कुर्याद्दिनोदये ॥९५०॥**
> ** **

दिनोदये सूर्ये उदिते सति ॥९५०॥
> **ओषधीरिति मन्त्रेण ततो देवाय दर्शयेत् । **
> **सर्वौषधिपुष्पमुलफलानि विविधानि च ॥९५१॥**
> ** **
> **ताम्रपात्रेऽथ मूलेन शतवाराभिमन्त्रितम् । **
> **शान्त्यम्बु गुरुरादाय सिञ्चेद्देवस्य मस्तके ॥९५२॥**

अथानन्तरं ताम्र-पात्रे स्थाय-देवता-मूल-मन्त्रेण शतवारान् अभिमन्त्रितं शान्ति-कलस-तोयमादायाचार्यो मूल-मन्त्रेणैवाभिषेकं कुर्यात् ॥९५२॥
> **विश्वतश्चक्षुरित्येतमुपस्थाप्य प्रकल्पयेत् ।**
> **देवाधो ध्यानतो ब्रह्मशिलां रत्नाष्टकान्विताम् ॥९५३॥**
> ** **

एत देवम् उपस्थाय, वज्र-मौक्तिक-वैदूर्य-शङ्ख-स्फटिक-पूष्प-रागेन्द्र-नील-महानीलेति रत्नाष्टकोपेतां ब्रह्म-शिलां ध्यानेन देवस्याधस्तात् प्रकल्पयेत् ॥९५३॥
> **अथ दर्भेपूपविष्टो धृतद्रर्भः कृताञ्जलिः । **
> **ब्रह्मणे नम इत्यादि मन्त्रं सप्रणवं जपेत् ॥९५४॥**

ओं ब्रह्मणे नमो विष्णवे नमो रुद्राय नमः । एवम् इन्द्राय अग्नये यमाय निरृतये वरुणाय वायवे सोमाय ईशानाय वसुभ्यो रुद्रेभ्य आदित्येभ्येऽश्विभ्याम्, मरुद्भयः कूवेराय गङ्गादिभ्यो महानदीभ्योऽग्नी-सोमाभ्याम् इन्द्राग्नीभ्यां, द्यावा-पृथिवीभ्यां धन्वन्तरये सर्वेशाय विश्वेभ्यो देवेभ्यो ब्रह्मणे नमः इति मन्त्रं जपेत् ॥९५४॥
> **ततोऽम्भापूरितं कुम्भं क्षिप्तसर्वौषधिं नवम् । **
> **अभ्यर्च्य यजमानस्य पुरतः स्थापयेद्गुरुः ॥९५५॥**
> ** **

अभ्यर्च्य कुम्भमेव गन्धाक्षतादिना सम्पूज्य ॥९५५॥
> **हस्तं कुम्भमुखे न्यस्य वारानष्टो च विंशतिम् ।**
> **तत्तोयमभिमन्त्र्यास्मिंस्तीर्थान्यावाहयेत्ततः ॥९५६॥**
> ** **
> **तेनाभिषिञ्चेद्देवाग्रे यजमानं सहर्त्विजैः । **
> **इमा आपः शिवतमा इत्यादि मनुभिर्गुरुः ॥९५७॥**
> ** **
> **सुमुहूर्ते कृतन्यासो जप्त्वा मूलमनुं ततः । **
> **भगवन् प्रतितिष्ठेति मनस्युच्चारयन् मुहुः ॥९५८॥**
> ** **
> **कुसुमाञ्जलिना गीतवाद्यमङ्गलघोषतः । **
> **देवं मूर्तीं प्रतिष्ठाप्य तां च स्पृष्ट्वा जपेदृचम् ॥९५९॥**

तां च मूर्तिं स्पृष्ट्वा ध्रुवा दौः इत्य् ऋचं जपेत् । अथ तं च देवं पुरुष-सूक्तेनोपतिष्ठेत्, भक्त्या स्तुवीत ॥९५९॥
> **ध्रुवा दौरिति तं चोपतिष्ठेत् पुरुषसूक्ततः । **
> **यजमानः सभार्योऽथ वितरेत् कुसुमाञ्जलिम् ॥९६०॥  
तत्र मन्त्रः**
> **स्वागतं देवदेवेश मद्भाग्यात्त्वमिहागतः । **
> **प्राकृतत्वगद्र्ष्ट्वा मां बालवत् प्रतिपालय ॥९६१॥**
> ** इति । **
> **शान्तिकुम्भाम्भसा देवं गुरुः पञ्चामृतैरपि । **
> **अभिषिच्य स्नापयेत्तं रत्नपुष्पकुशाम्बुना ॥९६२॥**
> **सच्चिदानन्दमित्यादि-मत्रेण कुसुमाञ्जलौ । **
> **परिभाव्यागतं देवं न्यसेत् प्रतिकृतौ ततः ॥९६३॥**
> ** **

सच्-चिद्-आनन्दं ब्रह्म व भक्तानुग्रहाय गृहीत-विग्रहं कर-चरणाद्य्-अवयविनं शङ्ख-चक्र-गदाद्य्-आयुधान्तं निज-वाहनाद्य्-उपेतं निज-हस्त-कमल-मध्येऽवस्थितं सर्व-लोक-साक्षिणमणीयांसं परमेष्ठ्यसि परमां मां श्रियं गमय इति मन्त्रेण कुसुम-युक्ताञ्जलावागतं परिभाव्य प्रतिकृतौ श्री-मूर्तौ विन्यसेत् ॥९६३॥
> **निरुध्य प्रणवेनाथ प्रादुर्भूतं विचिन्त्य तम् । **
> **स्पृष्ट्वाङ्घ्रिनाभिमस्तेषु इहैवैषीति त्रिजपेत् ॥९६४॥**

अर्चासू तत्-तत्-प्रतिमासु प्रतिष्ठापयेत् तद्-अभावे च श्री-मूर्तौ मुख्य-भगवत्-प्रतिमायाम् एव ताः सर्वाः विचिन्तयेत् ॥९६४॥
> **स्वस्वमन्त्रैः परीवारदेवताः पूर्ववद्बुधः । **
> **प्रतिष्ठापर्येदर्चासु श्रीमूर्ती वा विचिन्तयेत् ॥९६५॥**
> **सकलोकृत्य देवञ्च मूलमन्त्रेण पूजयेत् । **
> **उपचारैः षोडशभिः परिवारान्वितं ततः ॥९६६॥**
> ** **
> **अष्टोत्तरशतं मूलमन्त्रमावर्त्य शक्तितः । **
> **प्रणम्य दण्डवद्देवं ब्राह्मणान् स्वस्ति वाचयेत् ॥९६७॥**

शक्तितः यथाशक्ति देवं दण्डवत् प्रणम्य यजमानार्थं स्वस्ति वाचयेत् ॥९६७॥

**अथाचार्यादिसम्माननम्**
> **यजमानस्ततो दद्यादाचार्याय तु दक्षिणाम् । **
> **गवां शतं तदर्द्धं वा गामेकां वात्यशक्तितः ॥९६८॥**

दक्षिणामेव लिखति— गवामिति । अत्यशक्तित इति, पञ्चाशत्-स्वशक्तौ पञ्चविंशतिं, तत्र चाशक्तौ द्वादश, अत्राप्यशक्तौ तिस्रः, अत्यन्ताशक्तौ चैकामेवेत्यर्थः ॥९६८॥
> **दद्यात्तदर्द्धमृत्विग्भ्यो जापिभ्यश्च तदर्द्धकम् । **
> **अन्येभ्यश्च यथाशक्ति विविधं दानमाचरेत् ॥९६९॥**
> **ततो गुरुर्हृष्टमनाः सर्वकामितलब्धये । **
> **सुक्षणे यजमानाङ्के श्रीमूर्तिं तां समर्पयेत् ॥९७०॥**

तां प्रतिष्ठितां चलां श्री-मूर्ति यजमानस्य अङ्के क्रोडे समर्पयेद् इति प्रायश् चल-श्री-मूर्तेर् गृह-स्थापनेन अल्प-परिमाणाद्य्-अपेक्षया, किंवा यजमानस्य भाव-विशेष-जननाभिप्रायेणेति दिक् ॥९७०॥
> **ततः सर्वं पताकादि-मण्डपस्थं समर्प्य च । **
> **आचार्याय नमस्कृत्य शक्त्या विप्रांश्च भोजयेत् ॥९७१॥  
अथ प्रतिष्ठाफलम्**

उक्तञ्च बौधायनेन—
> **एवं कुर्वन् प्रतिष्ठाञ्च यज्ञानां फलमाप्नुयात् ।**
> **दीर्घायुर्लब्धलक्ष्मीको वसेत् स्वर्गे चिरं सुखी ॥९७२॥**
> ** **
> **मर्त्यलोके च जायेत सर्वकामसमृद्धिमान् । **
> **ततोऽक्षयसुखे लोके वैकुण्ठे रमते सदा ॥९७३॥**
> ** **
> **अथैकाध्वरमार्गेण चलार्चास्थापने विधिः । **
> **सङ्क्षिप्तो लिख्यते बौधायनाद्युक्तानुसारतः ॥९७४॥  
अर्थकाध्वरप्रतिष्ठाविधिः**
> **कूण्डमण्डपवेदीनां नात्रापेक्षास्ति तादृशी ॥९७५॥**
> ** **
> **यजमानः पुण्यकाले पुण्यदेशे कृतक्रियः । **
> **स्वस्तिवाचनपूर्वन्तु नान्दीश्राद्धं समाचरेत् ॥९७६॥**

तादृशी पूर्ववद् अत्रापेक्षा नास्ति, ताः कृता अकृता वेत्याग्रहो नास्तीत्यर्थः । कृताः क्रिया नित्य-कर्माणि येन ॥९७५-९७६॥
> **आचार्यमेकं वृणुयान्नर्त्विगादींश्च काश्चन ।**
> **विदध्यात् सर्वमाचार्य इत्येकाध्वरिको विधिः ॥९७७॥**
> ** **

आचार्यम् एवैकं वृणुयात, न त्वन्यान् कांश्चन वृणुयात् ॥९७७॥
> **आचार्यो यजमानानुज्ञया सङ्कल्पमाचरेत् । **
> **स्थण्डिलेऽग्निं प्रतिष्ठाप्य ब्रीहिना श्रपयेच्चरुम् ॥९७८॥**
> **आज्यभागान्तमाचार्यो मूर्तिं वाराष्टकं मृदा ।**
> **स्नापयेत् पूर्ववत् पञ्चगव्यैः पञ्चामृतैरपि ॥९७९॥**
> **अष्टभिश्चाभिषिञ्चेत्तामापो हिष्ठेति मन्त्रतः । **
> **कुम्भैः सदूर्वासिद्धार्थपञ्चपल्लवतोयकैः ॥९८०॥**

दूर्वादि-सहितैर् अष्टाभिः कुम्भैस् तां श्री-मूर्तिम् अभिषिञ्चेत् स्नापयेत् ॥९८०॥
> **अभ्यर्च्य वस्त्रगन्धाद्यैरर्चान्तां नाममन्त्रतः । सर्वतोभद्रमध्यस्थ-भद्रपीठे निवेशयेत् ॥९८१॥**

नाम-मन्त्रेणाभ्यर्च्य सर्वतोभद्र-मण्डलम् अध्यवर्तिनि भद्र-पीठे स्थापयेत् ॥९८१॥
> **तत्प्रागाद्यष्टदिक्ष्वष्टौ सगन्धाक्षतपल्लवान् । **
> **कुम्भान् जलभृतान्न्यसेद्दीपान् प्रज्वालयेत्तथा ॥९८२॥**

अथैवाष्टौ दीपान् प्रज्वालयेत् ॥९८२॥
> **नेत्रे च प्राग्वदुन्मील्य मधुनाक्तं प्रदाय च । चित्रान्नवलिमात्मेष्टदेवमाहात्म्यकं स्मरेत् ॥९८३॥**

चित्रान्न् अवलिं प्रदाय च ॥९८३॥
> **स्तुत्वा पुरुषसूक्तेन परिपूज्याङ्गदेवताः । **
> **प्रत्येकं जुहुयात् साष्टशतन्तु समिदादिभिः ॥९८४॥**
> ** **

समिदादिभिः — समिदाज्यचरुतिलैः ॥९८४॥
> **एकैकद्रव्यहोमान्ते स्पृशेद्देवञ्च पूर्ववत् । **
> **क्षिपेदाहुतिसङ्घातं न्यस्तेऽग्न्युत्तरतो घटे ॥९८५॥**
> ** **

अग्नेर् उत्तरतो न्यस्ते पुरा स्थापिते, आहुति-सङ्घातं पूर्व-देव निक्षिपेत् ॥९८५॥
> **ततः पूर्णाहुतिं हुत्वा होमशेषं समापयेत् । **
> **ततः कृताङ्गन्यासः सन् देवं हृदि विचिन्तयेत् ॥९८६॥**
> **मूलमुच्चारयन्मन्त्रं देवं हृत्स्थञ्च सुक्षणे । **
> **कुसुमेन प्रतिष्ठाप्य श्रीमूर्तीं स्थापयेदथ ॥९८७॥**
> ** **
> **ध्रुववसूक्तैः प्रतिष्ठाप्य सुप्रतिष्ठो भवेति तम् । **
> **प्रणवेन निरुध्येष्टं सम्प्रार्थ्य स्तुतिमाचररेत् ॥९८८॥**

इष्टं निज-वाञ्छितं सम्यक् प्रार्थ्य पुरुष-सूक्तादिना स्तुवीत ॥९८८॥
> **अथाग्रोदककुम्भस्याभिमन्त्रणपुरःसरम् । मूलेनाचमनीयान्तानासनादीन् समर्पयेत् ॥९८९॥**
> ** **

आसनम्, आदि-शब्देन आवाहन-पाद्यार्घ्य̍-मधुपर्काचमनीयानि ॥९८९॥
> **संस्नाप्याथ कृतन्यासं देवं पञ्चामृतैः सुखम् । **
> **सम्पातकलसोदेन विशुद्धान्नोदकेन च ॥९९०॥**
> ** **
> **शङ्खार्पितेन संस्नाप्य तन्मन्त्रैर्वारसप्तकम् । वस्त्रालङ्कारगन्धादीनुपचारान् प्रकल्पयेत् ॥९९१॥**
> ** **

तन्-मन्त्रैर् इति, इमा आपः शिवतमाः इति, सम्पातकलसोदकेन तन्-मूल-मन्त्रेण च शुद्धानोदकेन वार-सप्तकं सप्त-कृत्वः संस्नाप्य ॥९९१॥
> **नैवेद्यानि विचित्राणि पुरुषाहारसम्मितम् । **
> **सघृतं शर्करोपेतं पायसं वा निवेदयेत् ॥९९२॥**
> **महानीराजनं कृत्वा प्रक्षिप्य कुसुमाञ्जलिम् । **
> **आचार्यो यजमानाढ्यः शक्त्या वन्देत दण्डवत् ॥९९३॥**
> ** **

प्रक्षिप्य देवस्य पादयोर् विकीर्य ॥९९३॥
> **दत्त्वा पुष्पाञ्जलिं कृत्वा न्यासं प्रार्थ्याप्यनेकशः ।**
> **पुनः पुष्पाञ्जलिं दत्त्वा स्वस्मिन्न्यासं समाचरेत् ॥९९४॥**

अनेकशः बहुधा, शरणागतोऽयमस्य यजमानस्य कूले सर्वदा सानुग्रह-दृष्टिर् भवेत्यादिकं प्रार्थ्य । अपि-शब्दः समुच्चये, न्यासं स्वस्मिन् कुर्याद् इत्यनेन पूर्वं तु देवे न्यासं कृत्वेति ज्ञेयम् ॥९९४॥
> **देवपार्श्वस्थकलसैरद्भिः सेचनमन्त्रतः । **
> **कुर्वीत यजमानस्य विप्रोपेतोऽभिषेचनम् ॥९९५॥**
> ** **
> **आचार्याय ततो दद्याद्यजमानस्तु दक्षिणाम् । **
> **वस्त्रालङ्कारगोभूमि-स्वर्णाद्यां निजशक्तितः ॥९९६॥**

विप्रोपेतः—ब्राह्मणैः सहितः ॥९९६॥
> **यदि वा यजमानः स्यादाचार्यः स्वयमेव सः । **
> **तदा चाचार्यावरणं दक्षिणादानमस्ति न ॥९९७॥**

परमपि सङ्क्षिप्तमेव च श्री-मूर्ति-प्रतिष्ठा-विधिं लिखति— यदि वेति द्वाभ्याम् ॥९९७॥
> **यजमानः समं विप्रैः पुण्याहं वाचयेत् स्वयम् । **
> **अभिषेकञ्च कुर्वीत तांस्तु सम्पूज्य भोजयेत् ॥९९८॥**
> ** इति ।**

आचार्य-वरण-तद्-दक्षिणा-दान-व्यतिरेकेन परञ्च कृत्यं पूर्ववद् एव सर्वं कुर्याद् इति समासेन लिखति—यजमान इति ॥९९८॥

**अर्थतत्प्रतिष्ठाफलम्**

प्रतिष्ठानेत्रे—
> **इत्यनेन विधानेन प्रतिष्ठां विदधाति यः । **
> **तस्य पुण्यफलावाप्तिः सुखं चात्यन्तिकं क्रमात् ॥९९९॥**

क्रमादिति—क्रमेण यथेच्छं स्वर्गादि-भोगानन्तरम् आत्यन्तिकं सुखं श्री-वैकुण्ठ-प्राप्ति-लक्षणं भवतीत्यर्थः ॥९९९॥

**अथ वैगुण्ये पुनः संस्कारः**
> **कदाचिच्च कथञ्चिच्चेत् किञ्चिद्वैगुण्यमापयेत् ।**
> **संस्कारादि पुनः कुर्यात् सच्छास्त्रोक्तानुसारतः ॥१०००॥**
> ** **

हयशीर्षपञ्चरात्रे—
> **चालितोत्पाटिता ह्यर्चा केनचित् पापकर्मणा ।**
> **चण्डालमद्यसंस्पर्शदूषिता वह्निना च या ॥१००१॥**
> ** **

वह्निना च दूषिता दग्धेत्यर्थः । एवं दूषितेत्यस्य समास-गतस्याकर्ष आर्षत्वाद् अदोषः । संस्पृष्टेति पाठो वा ॥१००१॥
> **स्वयं वा पतिता जीर्णा नदीवेगादिपातिता । अपुण्यजनसंस्पृष्टाऽविप्रक्षतजदूषिता ॥१००२॥**

जीर्णा सती स्वयं पतिता, यद्वा, जीर्णा चेति पृथग् दूषणं चिर-कालेन जात-क्षतादि-शिवैर् गुण्यादि प्राप्नोतीत्यर्थः ॥१००२॥
> **अचलां दूषितामेवं स्थापयेद्विधिनोद्धृताम् । **
> **पूर्वपीठं परित्यज्य यदन्यदपि तद्गतम् ।**
> **ततो यथोक्तविधिना प्रासादे सन्निवेशयेत् ॥१००३॥**
> ** **

एवं नवधा दूषिताम् अचलां स्थिर-प्रतिमां विधिना उद्धृतां सती स्थापयेत् । कथम् ? पूर्व पीठं पिण्डिकाम्, अन्यद् अपि यत् पीठं गतं प्राप्तं, तदपि परित्यज्य अन्य-स्थाने स्थापयेद् इत्यर्थः ॥१००३॥
> **अतिजीर्णां तथा व्यङ्गां दारवीं शैलजां तथा ।**
> **परित्यज्य न्यसेदन्यां पूर्वोक्तविधिना गुरुः ॥१००४॥**
> ** **

तत्र चात्यन्तजीर्णादिकां विहाय तत्-परिवर्तेनान्यां स्थापयेद् इत्याह—अतिजीर्णामिति ॥१००४॥
> **संहारविधिना तत्र तत्त्वान् संहृत्य देशिकः । **
> **सहस्रं नारसिंहेन हुत्वा तामुद्धरेद्बुधः ॥१००५॥**
> ** **

उद्धृताम् इत्युक्तं, तत्-प्रकारम् एवाह—संहारेति । तत्त्वान् पूर्वं प्रतिमायां न्यस्तानि तत्त्वानि ॥१००५॥
> **वृषभं योजयित्वा तु मन्त्रेणोत्पाट्य देशिकः । **
> **दारवीं वाहयेद्वह्नौ शैलजां प्रक्षिपेज्जले ॥१००६॥**
> **धातुजां रत्नजां वापि प्रक्षिपेन्मकरालये । **
> **अगाधे चान्यत्तोये वा क्षिपेन्नद्यां महावने ॥१००७॥**

नद्याद्य्-अभावतो महावने वा क्षिपेत् ॥१००७॥
> **यानमारोप्य जीर्णार्चीं छाद्य वस्त्रादिना गुरुः । शङ्खदुन्दुभिनिर्घोषैर्गीतवादित्रनिस्वनैः ॥१००८॥**

तत्-कारमेव विशिष्याह— यानमिति द्वाभ्याम् ॥१००८॥
> **नीत्वागाधजलं रम्यं भागीरथ्यां महार्णवे । **
> **विष्वक्सेनात्मवीजेन प्रक्षिपेत्तां तदा गुरुः ॥१००९॥**
> **रत्नानि क्षिप्तान्यादाय स्वयं दद्यात्तु दक्षिणाम् ॥१०१०॥**
> ** **

क्षिप्तानि पिण्डिकाधः पूर्वं न्यस्तानि, ब्राह्मणेभ्यो दक्षिणां दद्यात् ॥१०१०॥
> **धेनवो दश वा पञ्च स्वर्णवस्त्राद्यलङ्कृताः । **
> **जीर्णोद्धारे प्रदातव्या गुरवे विष्णुतुष्टये ॥१०११॥**
> **भोजनीया विष्णुभक्ता देयमन्नमवारितम् । **
> **त्रिरात्रमुत्सव कार्यं पञ्च वा सप्त वा तथा । **
> **बलिश्च विधिना देयो यथोक्तेन सूरोत्तम ॥१०१२॥**

अवारितं यथा स्यात् तथा योग्यायोग्याद्य्-अविचारेण सर्वेभ्य एव देयम् इत्यर्थः ॥१०१२॥
> **ततो निवेशयेदन्यां प्रतिमां लक्षणान्विताम् । **
> **तत्क्षणादेव राजेन्द्र तस्य दोषप्रशान्तये ॥१०१३॥**

तस्य—देवाज् जातस्य पूर्वोक्तस्य दोषस्य प्रशान्तये, स्वस्येति वा ॥१०१३॥
> **सम्पत्तिर्वा विपत्तिर्वा नोपेक्षां तत्र कारयेत् । **
> **अपास्य पिण्डिकां पूर्वामन्यां तत्र निवेशयेत् ॥१०१४॥**
> ** **
> **यद्द्रव्या यत्प्रमाणा वा या मूर्तिश्चोद्घृता हरेः ।**
> **तद्द्रव्या तत्प्रमाणा च सा मूर्तिस्तत्र कीर्त्यते ॥१०१५॥**
> ** **
> **यत्प्रमाणं यदाकारं यन्मयं विम्बमुद्धरेत् । **
> **तत्प्रमाणं तदाकारं तन्मयं तत्र विन्यसेत् ॥१०१६॥**

दार्ढ्यार्थम् उक्त-पोष-न्यायेनाह—यत्-प्रमाणं, बिम्बं—श्री-मूर्तिम् ॥१०१६॥
> **विहाय पिण्डिकां पूर्वांई तद्दिने चापरां न्यसेत् । **
> **द्वितीये वा तृतीये वा दिवसे स्थापयेद्धरिम् ।**
> **अत ऊर्ध्वं भवेद्दोषो विधिनापि निवेशिते ॥१०१७॥**
> ** **
> **अनेनैव विधानेन लेप्यादीश्च विसर्जयेत् । **
> **अन्यां प्रकल्पयेत्तत्र तत्प्रमाणां तदाकृतिम् ॥१०१८॥**

किञ्च—
> **भ्रष्टायां तु हृतायां तु नष्टायां तु प्रमादतः । **
> **सकूटं नारसिंहं वा लक्षं गुह्यं जपेद्बुधः ॥१०१९॥**

कूटं—बीजम् ॥१०१९॥
> **पतितायां तथा भूमौ यत्र कुत्रापि वा तथा ।**
> **कुर्यादयुतजप्यन्तु गुरुञ्चापि प्रपूजयेत् ॥१०२०॥**
> **हस्तमात्रच्युतायां तु जपेत् सार्द्धायुतद्वयम् ॥१०२१॥**
> ** द्विहस्तमात्रपातस्तु प्रमादाद्यदि जायते । **
> **तदा लक्षं जपेन्मन्त्रं वैष्णवानपि पूजयेत् ॥१०२२॥**
> **पुरुषप्रमाणपातेन व्यङ्गा तु प्रतिमा यदा । **
> **पूर्ववत् सर्वकर्माणि कुर्यान्नास्त्यत्र संशयः ॥१०२३॥**
> ** **
> **यावन्मन्त्रस्य जप्यन्तु कृतं तस्य चतुर्थकम् ।**
> **आज्याक्तैश्च तिलैर्होमः कार्यो न्यूनादिपूरणे ॥१०२४॥**
> ** **

ब्रह्मपुराणे—
> **खण्डिते स्फुटिते दग्धे भ्रष्टे मानविवर्जिते । **
> **यागहीने पशुस्पृष्टे पतिते दुष्टभूमिषु ।**
> **अन्यमन्त्रार्चिते चैव पतितस्पर्शदूषिते ॥१०२५॥**
> ** **

खण्डिते जात-क्षते, स्फुटिते भग्नाङ्गे, दग्धे वर्णान्तरापादक-दाहदूषिते, भ्रष्टे निज-स्थानाच् चलिते पतिते वा, मानेन उक्त-परिमाणेन विवर्जिते, याग-हीने अप्रतिष्ठिते पूजा-रहिते वा, पशु-स्पृष्टे अस्पृश्य-पशु-स्पर्श-दूषिते, दुष्ट-भूमिषु अशुचि-स्थानेषु कथञ्चित् पतिते, अन्यद् एवमन्त्रेणार्चिते ॥१०२५॥
> **दशस्वेतेषु नो चक्रुः सन्निधानं दिवौकसः ।**
> **इति सर्वगतो विष्णुः परिभाषाञ्चकारह ॥१०२६॥**
> ** **

एतेषु अधिष्ठानेषु, एतच्च सत्यमेवेत्याह— इतीति ॥१०२६॥

तत्र च शैवागमे—
> **खण्डिता स्फुटिता भग्ना यस्मादर्चा भयावहा । **
> **तस्मात् समुद्धरेत्ताञ्च पूर्वोक्तविधिना बुधः ॥१०२७॥**
> ** **

तत्र कथं व्यवहर्तव्यम् इत्यपेक्षायां शैवागमोक्तं लिखति—खण्डितेत्यादि ॥१०२७॥
> **देवताप्रतिमापूजा स्वतन्त्रैरेव चोदितैः । **
> **विज्ञाप्य देवतां मन्त्री पूर्ववत् मन्त्रमुच्चरन् ॥१०२८॥**
> **स्वस्थानादुधरेदर्चां किन्तु तां वृषभादिना । **
> **चालयेच्छिल्पिभिः सार्द्धं सहायैर्बलवत्तरैः ॥१०२९॥**
> ** **
> **चालितोत्पाटिता वार्चा केनचित् पापकारिणा ।**
> **स्वस्थानपतिता भ्रष्टा निर्व्रणा लक्षणान्विता ॥१०३०॥**

भ्रष्टा दुष्ट-स्थाने पतिता च, निर्व्रणा चेत् तर्हि पुनः संस्कार्येत्याह—चालितेति चतुर्भिः । लक्षणान्वितेत्यनेन मान-हीना त्याज्येत्यर्थः ॥१०३०॥
> **मन्त्रतन्त्रप्रदेशज्ञः प्रतिष्ठातन्त्रनिर्मलः । **
> **स्थापयेत्तां प्रयत्नेन पूर्ववद्विधिना गुरुः ॥१०३१॥**
> **अर्चां समुद्धृता यत्र निर्व्रणा लक्ष्मणान्विता । **
> **तत्र तां स्थापयेन्मन्त्री पूर्ववद्ब्रह्मणः शिलाम् ॥१०३२॥**
> ** **
> **संशोध्य मन्त्रसंस्कारैः कृत्वा चैवाधिवासनम् । **
> **पूर्वोक्तेन विधानेन स्थापयेच्छास्त्रवित्तमः ॥१०३३॥**
> ** **
> **खण्डितां स्फुटितां जीर्णामवलीढाञ्च वह्निना । **
> **प्रतिमां वर्जयेद्यत्नाद्भग्नां स्वैर्लक्षणैर्युताम् ॥१०३४॥**
> ** **

तथा खण्डितादिकापि हेयैव इत्याह—खण्डितामिति ॥१०३४॥
> **विधिवत् पाटितामर्चां दारुजां शैलजादिकाम् । **
> **निक्षिपेद्दारुजामग्नौ तथान्यामप्सु निक्षिपेत् ॥१०३५॥**

वर्जन-प्रकारमेवाह—विधिवदिति । पाटितां उत्पाटितां सतीम् । तद्-विधिः श्री-हयशीर्ष-देवोक्तो लिखित एव ॥१०३५॥
> **यद्रूपा यत्प्रमाणा च यस्मिन्नर्चा समुद्धृता । **
> **तद्रूपां तत्प्रमाणाञ्च तस्मिन्नर्चां निवेशयेत् ॥१०३६॥**
> ** **

स्थापन-प्रकारञ्चाह—यद्-रूपेति ॥१०३६॥
> **प्रतिमा यस्य देवस्य स्व-शास्त्रे सम्प्रकीर्तिता । **
> **तस्य देवस्य तैर्मन्त्रैरर्चां सस्थापयेत्बुधः ॥१०३७॥**
> **एकाहपूजाविहतौ कुर्याद्द्विगुणमर्चनम् । **
> **विरात्रे तु महापूजां सम्प्रोक्षणमतःपरम् ॥१०३८॥**

सम्प्रोक्षणं—महा-स्नानम् ॥१०३८॥
> **मासादूर्द्ध्वमनेकाहं पूजा यदि विहन्यते ।**
> **प्रतिष्ठवेष्यते कैश्चित् कैश्चित् सम्प्रोक्षणक्रमः ॥१०३९॥**
> ** **

याग-हीनायां कृत्यमाह—मासादिति । एवं पशु-स्पृष्टान्य-मन्त्रार्चितान्त्यजादि-स्पर्श-दूषितासु महा-स्नानमेव ज्ञेयम् ॥१०३९॥

किञ्च—
> **सम्प्रोक्षणन्तु देवस्य देवमुद्वास्य पूर्ववत् । **
> **अष्टपञ्चक्रमेणैव स्नापयित्वा मृदम्भसा ॥१०४०॥**

सम्प्रोक्षण-प्रकारमेवाह— सम्प्रोक्षणम् इति चतुर्भिः । अष्ट-पञ्च-क्रमेणेति आदौ वल्मीकाद्य्-अष्ट-स्थान-मृत्तिका-जलेन, ततस् तीर्थादि-पञ्च-स्थान-मृत्तिका-जलेन पञ्च-कषायादि-जलेन वा इत्यर्थः ॥१०४०॥
> **गवां रसैश्च संस्नाप्य दर्भतोयैर्विशोध्य च ।**
> **प्रोक्षयेत् प्रोक्षणीतोयैर्मूलेनाष्टोत्तरं शतम् ॥१०४१॥**
> ** **
> **सपुष्पं सकुशं पाणिं न्यस्य देवस्य मस्तके । **
> **पञ्चावरं जपेन्मूलमष्टोत्तरशतोत्तरम् ॥१०४२॥**
> ** **

पञ्च अवरा यत्र, अष्ठोत्तर-शतम् उत्तराणि यत्र । पञ्चवारतोऽष्टोत्तर-शतवार-पर्यन्त-जपे यथाशक्ति मूल-मन्त्रं जपेद् इत्यर्थः ॥१०४२॥
> **ततो मूलेन मूर्धादि पीठान्त संस्पृशेदपि । **
> **पूजाञ्च महतीं कुर्याद्देवमावाह्य पूर्ववत् ॥१०४३॥**

मूर्द्धादि देवस्य श्री-मस्तकम् आरभ्य, पूर्ववद् इति प्रथमं प्रतिष्ठायां यथा कृतास्ति, तथैव कुर्याद् इत्यर्थः ॥१०४३॥

देवीपुराणे—
> **देवार्चा नैव सञ्चाल्या मृन्मयपि भयावहा ।**
> **हैमादिर्दोषदा वत्स पूर्वामुद्धृत्य स्थापिता ॥१०४४॥**
> ** **

पूर्वां पूर्व-स्थापितां मृन्-मयीम् उद्धृत्य तत्-परिवर्तेन हैमादिः हेमादि-निर्मिता तत्-स्थाने स्थापितापि दोषदा अशुभकरी ॥१०४४॥
> **महादुर्भिक्षजननी मरकारिष्टदा भवेत् । **
> **कर्तुर्गोत्रस्य भयदा रिपुवंशविवर्द्धिनी ॥१०४५॥**

दोषम् एवाह—महेति ॥१०४५॥

**अथ पुनः संस्कारमाहात्म्यम्**

तत्रैव—
> **शीर्णो देवोऽथ प्रासादो यैः पुनः संस्कृतो द्विज ।**
> **अशोच्यास्ते महात्मानो धूतपापा महाधियः ॥१०४६॥**
> ** **

देवः तत्-प्रतिमेत्यर्थः । अथ-शब्दो विकल्पे, प्रामादो वा । महात्मानो निरभिमानाः, महाधियश्च परम-विवेकिनः, स्वकीर्त्य्-अनपेक्षणेन परकीर्ति-संरक्षणेन च पुण्य-विशेष-सिद्धेः ॥१०४६॥

हयशीर्षे—
> **यो जीर्णं विधिना देवं संस्कुर्यान्मनवो भुवि ।**
> **फलं दशगुणं तस्य मूलान्नास्त्यत्र संशयः ॥१०४७॥**

मूलात्—प्रथम-स्थापकात् ॥१०४७॥

इत्यूनविंशो विलासः ।
> **मूलाद्दशगुणं पुण्यं कूपादेः परिकीर्तितम् । **
> **प्रतिमादौ शतगुणं जीर्णसंस्करणाद्भवेत् ॥१०४८॥  
इति श्रीगोपाल-भट्ट-विलिखिते श्रीभगवद्भक्तिविलासे प्रातिष्ठिको नामैकोनविंशो विलासः ।**
