+++
title = "०९"

+++

> ८। 
नवमोऽध्यायः
> ९। 
कृष्णाप्ति-वर्णनम्
व्यासेन व्रज-लीलायां नित्य-तत्त्वं प्रकाशितम् ।

प्रपञ्च-जनितं ज्ञानं नाप्नोति यत् स्वरूपकम् ॥१॥

जीवस्य सिद्ध-सत्तायां भासते तत्त्वम् उत्तमम् ।

दूरता-रहिते शुद्धे समाधौ निर्विकल्पके ॥२॥

माया-सूतस्य विश्वस्य चिच्-छायत्वात् समानता ।

चिच्-छक्त्य्-आविष्कृते कार्ये समाधाव् अपि चात्मनि ॥३॥

तस्मात् तु व्रज-भावानां कृष्ण-नाम-गुणात्मनाम् ।

गुणैर् जाड्यात्मकैः शश्वत् सादृश्यम् उपलक्ष्यते ॥४॥

स्व-प्रकाश-स्वभावोऽयं समाधिः कथ्यते बुधैः ।

अतिसूक्ष्म-स्वरूपत्वात् संशयात् स विलुप्यते ॥५॥

वयं तु संशयं त्यक्त्वा पश्यामस् तत्त्वम् उत्तमम् ।

वृन्दावनान्तरे रम्ये श्री-कृष्ण-रूप-सौभगम् ॥६॥

नर-भाव-स्वरूपोऽयं चित्-तत्त्व-प्रतिपोषकः ।

स्निग्ध-श्यामात्मको वर्णः सर्वानन्द-विवर्धकः ॥७॥

त्रि-तत्त्व-भङ्गिमा-युक्तो राजीव-नयनान्वितः ।

शिखि-पिच्छ-धरः श्रीमान् वन-माला-विभूषितः ॥८॥

पीताम्बरः सुवेशाढ्यो वंशी-न्यस्त-मुखाम्बुजः ।

यमुना-पुलिने रम्ये कदम्ब-तलम् आश्रितः ॥९॥

एतेन चित्-स्वरूपेण लक्षणेन जगत्-पतिः ।

लक्षितो नन्दजः कृष्णो वैष्णवेन समाधिना ॥१०॥

आकर्षण-स्वरूपेण वंशी-गीतेन सुन्दरः ।

मादयन् विश्वम् एतद् वै गोपीनाम् अहरन् मनः ॥११॥

जात्यादि-मद-विभ्रान्त्या कृष्णाप्तिर् दुर्हृदां कुतः ।

गोपीनां केवलं कृष्णश् चित्तम् आकर्षणे क्षमः ॥१२॥

गोपी-भावात्मकाः सिद्धाः साधकास् तद्-अनुकृतेः ।

द्विविधाः साधवो ज्ञेयाः परमार्थ-विदा सदा ॥१३॥

संसृतौ भ्रमतां कर्णे प्रविष्टं कृष्ण-गीतकम् ।

बलाद् आकर्षयंश् चित्तम् उत्तमान् कुरुते हि तान् ॥१४॥

पुम्भावे विगते शीघ्रं स्त्री-भावो जायते तदा ।

पूर्व-रागो भवेत् तेषाम् उन्माद-लक्षणान्वितः ॥१५॥

श्रुत्वा कृष्ण-गुणं तत्र दर्शकाद् धि पुनः पुनः ।

चित्रितं रूपम् अन्वीक्ष्य वर्धते लालसा भृशम् ॥१६॥

प्रथमं सहजं ज्ञानं द्वितीयं शास्त्र-वर्णनम् ।

तृतीयं कौशलं विश्वे कृष्णस्य चेश-रूपिणः ॥१७॥

व्रज-भावाश्रये कृष्णे श्रद्धा तु राग-रूपका ।

तस्मात् सङ्गोऽथ साधूनां वर्तते व्रज-वासिनाम् ॥१८॥

कदाचिद् अभिसारः स्याद् यमुना-तट-सन्निधौ ।

घटते मिलनं तत्र कान्तेन सहितं शुभम् ॥१९॥

कृष्ण-सङ्गात् परानन्दः स्वभावेन प्रवर्तते ।

पूर्वाश्रितं सुखं गार्ह्यं तत्-क्षणाद् गोष्पदायते ॥२०॥

वर्धते परमानन्दो हृदये च दिने दिने ।

आत्मनामात्मनि प्रेष्ठे नित्य-नूतन-विग्रहे ॥२१॥

चिद्-आनन्दस्य जीवस्य सच्चिद्-आनन्द-विग्रहे ।

याऽनुरक्तिः स्वतः-सिद्धा सा रतिः प्रीति-बीजकम् ॥२२॥

सा रती रसम् आश्रित्य वर्धते रस-रूप-धृक् ।

रसः पञ्च-विधो मुख्यः गौणः सप्त-विधस् तथा ॥२३॥

शान्त-दास्यादयो मुख्याः सम्बन्ध-भाव-रूपकाः ।

रसा वीरादयो गौणाः सम्बन्धोत्थाः स्वभावतः ॥२४॥

रस-रूपम् अवाप्येयं रतिर् भाति स्वरूपतः ।

विभावैर् अनुभावैश् च सात्त्विकैर् व्यभिचारिभिः ॥२५॥

एषा कृष्ण-रतिः स्थायी भावो भक्ति-रसो भवेद् ।

बद्धे भक्ति-स्वरूपा सा मुक्ते सा प्रीति-रूपिणी ॥२६॥

मुक्ते सा वर्तते नित्या बद्धे सा साधिता भवेत् ।

नित्य-सिद्धस्य भावस्य प्राकट्यं हृदि साध्यता ॥२७॥

आदर्शाच् चिन्-मयाद् विश्वात् सम्प्राप्तं सुसमाधिना ।

सहजेन महाभागैर् व्यासादिभिर् इदं मतम् ॥ २८॥

महा-भावाविर्भावो महा-रासावधिः क्रिया ।

नित्य-सिद्धस्य जीवस्य नित्य-सिद्धे परात्मनि ॥२९॥

एतावज् जड-जन्यानां वाक्यानां चरमा गतिः ।

यद्-ऊर्ध्वं वर्तते तन् नो समाधौ परिदृश्यताम् ॥३०॥

इति श्री-कृष्ण-संहितायां

कृष्णाप्ति-वर्णनं नाम

नवमोऽध्यायः 

॥९॥
> —ओ)०(ओ—
