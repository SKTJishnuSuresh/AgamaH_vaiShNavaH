+++
title = "०५५"

+++

तथा चित्रकेतुं प्रति श्री-सङ्कर्षणोपदेशान्तेऽपि दृष्ट-श्रुताभिर् मात्राभिर् [भा।पु। ६.१६.६२] इत्य्-आदौ, मद्-भक्तः पुरुषो भवेद् इत्य् अग्रत उदाहार्यम् ।

असुर-बालानुशासनेऽपि—


> कौमार आचरेत् प्राज्ञो धर्मान् भागवतान् इह ।  
> दुर्लभं मानुषं जन्म तद् अप्य् अध्रुवम् अर्थदम् ॥  
> यथा हि पुरुषस्येह विष्णोः पादोपसर्पणम् ।  
> यद् एष सर्व-भूतानां प्रिय आत्मेश्वरः सुहृत् ॥ [भा।पु। ७.६.१-२]

**इहैव** मानुष-जन्मनि **भागवतान् धर्मान् आचरेत्,** यतोऽ**र्थदम्** एतज्जन्म । देवादि-जन्मनि महा-विषयावेशात्, पश्व्-आदि-जन्मनि विवेकाभावाच् च, मानुषं जन्म च प्राप्य न विलम्बेतेत्याह—**कौमारे**, कौमारम् आरभ्य इत्य् अर्थः । यतस् **तद् अपि जन्म अध्रुवं** पुनर् **दुर्लभं च** । शास्त्रस्य च प्राधान्येन मनुष्यम् अधिकृत्य प्रवृत्तत्वात् तद्-अनुवादेनोक्तिर् इयम् । तद्-बुद्ध्य्-आदि-साम्येन मानुषत्वम् आरोप्यैवेति ज्ञेयम् । 

तत्र भागवत-धर्माचरणस्यैव युक्तत्वं दर्शयति—यथा हीत्य्-आदि । इह **पुरुषस्यविष्णोःपादोपसर्पणम्** एव **यथा** अनुरूपं योग्यम् इत्य् अर्थः । यद् यस्माद् **एष भूतानां** स्वभावत एव **प्रियः** प्रीति-विषयः प्रेम-कर्ता च । तत्र हेतुः—**आत्मा** परमात्मा । पादोपसर्पणे हेत्व्-अन्तरं यस्माच् चैष **ईश्वरः** कर्तुम् अकर्तुम् अन्यथा-कर्तुं समर्थः । **सुहृत्** सर्वेषां हितं चिकीर्षुश् चेति ॥

तद् एतद् उपक्रम्योपसंहरति—


> **धर्मार्थ-काम इति योऽभिहितस् त्रि-वर्ग**  
> **ईक्षा त्रयी नय-दमौ विविधा च वार्ता ।**  
> **मन्ये तद् एतद् अखिलं निगमस्य सत्यं**  
> **स्वात्मार्पणं स्व-सुहृदः परमस्य पुंसः ॥** [भा।पु। ७.६.२६]

**ईक्षा** आत्म-विद्या । **तद् एतत्** सर्वं **निगमस्य** अर्थ-जातं **स्व-सुहृदः** स्वान्तर्यामिनः **परमस्य पुंसस्** तस्मै **स्वात्मार्पण**-साधनं चेत्, तर्हि **सत्यं मन्ये** सत्य-फलत्वात् । यद् वा, **सत्यम्** अर्थ-क्रिया-कारकं सफलम् इति यावत् । अन्यथा धर्मादीनां निष्फलत्वम् एवेति भावः ॥

॥ ७.६ ॥ श्री-प्रह्लादोऽसुरबालकान् ॥५५॥
