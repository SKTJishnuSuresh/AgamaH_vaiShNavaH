+++
title = "३४०"

+++

तद् एवं साधनात्मिका भक्तिर् दर्शिता । तत्र सिद्धि-क्रमश् च श्री-सूतोपदेशारम्भे शुश्रूषोः श्रद्दधानस्य [भा।पु। १.२.१६] इत्य्-आदिना दर्शितः । यथा च श्री-नारद-वाक्ये अहं पुरातीत-भवेऽभवम् [भा।पु। १.५.२३] इत्य्-आदौ । यथा च श्री-कपिल-देव-वाक्ये सतां प्रसङ्गान् मम वीर्य-संविदः [भा।पु। ३.२५.२२] इत्य्-आदौ । अत्र कैवल्य-कामायां भक्त्या पुमान् जात-विरागः [भा।पु। ३.२५.२३] इत्य्-आदिना । शुद्धायां, नैकात्मतां मे स्पृहयन्ति केचित् [भा।पु। ३.२५.३१] इत्य्-आदिना क्रमो ज्ञेयः । तथा शुद्धायाम् एव श्री-प्रह्लाद-कृत-दैत्य-बालानुशासने गुरु-शुश्रूषया [भा।पु। ७.७.२५] इत्य्-आदिना । तम् एवं क्रमम् एव सङ्क्षिप्य स-दृष्टान्तम् आह—


> **भक्तिः परेशानुभवो विरक्तिर्**  
> **अन्यत्र चैष त्रिक एक-कालः ।**  
> **प्रपद्यमानस्य यथाश्नतः स्युस्**  
> **तुष्टिः पुष्टिः क्षुद्-अपायोऽनुघासम् ॥**  
> **इत्य् अच्युताङ्घ्रिं भजतोऽनुवृत्त्या**  
> **भक्तिर् विरक्तिर् भगवत्-प्रबोधः ।**  
> **भवन्ति वै भागवतस्य राजंस्**  
> **ततः परां शान्तिम् उपैति साक्षात् ॥** [भा।पु। ११.२.४२-४३]

टीका च—**प्रपद्यमानस्य** हरिं भजतः पुंसो **भक्तिः** प्रेम-लक्षणा, **परेशानुभवः** प्रेमास्पद-भगवद्-रूप-स्फूर्तिस् तया निर्वृतस्य ततोऽन्यत्र गृहादिषु **विरक्तिर्** इत्य् एष**त्रिक एक-कालो** भजन-सम-काल एव स्यात् । **यथा अश्नतो** भुञ्जानस्य **तुष्टिः** सुखं, **पुष्टिर्** उदर-भरणं, **क्षुन्**-निवृत्तिश् च प्रतिग्रासं स्युः । उपलक्षणम् एतत् । प्रतिसिक्थम् अपि यथा स्युस् तद्वत् । एवम् एवैकस्मिन् भजने किञ्चित् प्रेमादि-त्रिके जायमान **अनुवृत्त्या भजतः** परम-प्रेमादि जायते, बहु-ग्रास-भोजिन इव परम-तुष्ट्य्-आदि । ततश् च भगवत्-प्रसादेन कृतार्थो भवतीत्य् आह—**इत्य् अच्युताङ्घ्रिम्** इति ॥ इत्य् एषा ।

**शान्तिं** कृतार्थत्वम्, साक्षाद् अन्तर् बहिश् च प्रकटित-परम-पुरुषार्थत्वाद् अव्यवधानेनैवेत्य् अर्थः । पूर्व-पद्य-भक्त्य्-आदीनां तुष्ट्य्-आदयः क्रमेणैव दृष्टान्ता ज्ञेयाः । उत्तरत्राप्य् एतत्-क्रमेण भक्ति-तुष्ट्योः सुखैक-रूपत्वात्। पुष्ट्य्-अनुभवयोर् आत्म-भरणैक-रूपत्वात्, क्षुद्-अपाय-विरक्त्योः शान्त्य्-एक-रूपत्वात् । यद्यपि भुक्तवतोऽन्नेऽपि वैतृष्ण्यं जायते, भगवद्-अनुभविनस् तु विषयान्तर एवेति वैधर्म्यम्, तथापि वस्त्व्-अन्तर-वैतृष्ण्यांश एव दृष्टान्तो गम्य[^३१२] इति ॥

[^३१२]:
    गम्यते (छ, झ, ञ)


॥ ११.२ ॥ श्री-कविर् निमिम् ॥ ३४० ॥

तद् एतद् व्याख्यातम् अभिधेयम् । अत्रान्योऽपि विशेषः शास्त्र-महाजन-दृष्ट्यानुसन्धेयः ।

**गुरुः शास्त्रं श्रद्धा रुचिर् अनुगतिः सिद्धिर् इति मे**

**यद् एतत् तत् सर्वं चरण-कमलं राजति ययोः ।**

**कृपा-**पूर-स्यन्द**-****स्नपित-नयनाम्भोज-युगलौ**[^३१३][^३१४]

[^३१३]:
    -माध्वीकेन (ग, च, य)


**सदा राधा-कृष्णाव् अशरण-गती****[^३१५] तौ मम गतिः** ॥

[^३१४]:
    युगलैः (छ, झ, ञ)


[^३१५]:
    राधा-कृष्णाव् अगति-गतिदौ (क)
  

इति श्री-कलि-युग-पावन--स्व-भजन-विभाजन-प्रयोजनावतार--  
श्री-श्री-भगवत्-कृष्ण-चैतन्य-देव--चरणानुचर--  
विश्व-वैष्णव--राज-सभा-जन-श्री--रूप-सनातनानुशासन-भारती-गर्भे  
श्री-भागवत-सन्दर्भे श्री-भक्ति-सन्दर्भो नाम पञ्चमः सन्दर्भः ॥ 

समाप्तश् चायं श्री-भक्ति-सन्दर्भः ॥

—ओ)०(ओ—
