+++
title = "१९९"

+++

तद् एवम् उपदिष्टा भागवत-सत्सु मूर्च्छित-कषायादयो महद्-भेदाः। भागवत-सन्मात्र-भेदाश् च तत्-सन्-मात्र-भेदेषु, अर्चायाम् एव हरये [भा।पु। ११.२.४५] इत्य्-आदिना तत्-तद्-गुणाविर्भाव-तारतम्याल् लब्ध-तारतम्याः कतिचिद् दर्शिताः ।

अथ साधन-तारतम्येनापि तेषां तारतम्यम् आह पञ्चभिः । तत्रावरं मिश्र-भक्ति-साधकम् आह त्रिभिः—


> **कृपालुर् अकृत-द्रोहस् तितिक्षुः सर्व-देहिनाम् ।**  
> **सत्य-सारोऽनवद्यात्मा समः सर्वोपकारकः ॥**  
> **कामैर् अहत-धीर् दान्तो मृदुः शुचिर् अकिञ्चनः ।**  
> **अनीहो मित-भुक् शान्तः स्थिरो मच्-छरणो मुनिः ॥**  
> **अप्रमत्तो गभीरात्मा धृति-माञ् जित-षड्-गुणः ।**  
> **अमानी मान-दः कल्यो मैत्रः कारुणिकः कविः ॥** [भा।पु। ११.११.२९-३१]

टीका च—**कृपालुः** पर-दुःखासहिष्णुः । **सर्व-देहिनां** केषाञ्चिद् अप्य् **अकृत-द्रोहः** । **तितिक्षुः** क्षमावान् । **सत्यं सारं** स्थिरं बलं वा यस्य सः । **अनवद्यात्मा** असूयादि-रहितः । सुख-दुःखयोः **समः** । यथा-शक्ति सर्वेषाम् **उपकारकः** । **कामैरहत-धीर्** विषयैर् अक्षुभित-चित्तः । **दान्तः** संयत-बाह्येन्द्रियः । **मृदुर्** अकठिन-चित्तः । **शुचिः** सदाचारः । **अकिञ्चनः** अपरिग्रहः । **अनीहो** दृष्ट-क्रिया-शून्यः । **मितभुक्** लघ्व्-आहारः । **शान्तो** नियतान्तः-करणः **स्थिरः** स्व-धर्मे । **मच्-छरणो** मद्-एकाश्रयः । **मुनिर्** मनन-शीलः । **अप्रमत्तः** सावधानः । **गभीरात्मा** निर्विकारः । **धृतिमान्** विपद्य् अप्य् अकृपणः । **जित-षड्-गुणः** शोक-मोहौ जरा-मृत्यू क्ष्त्-पिपासे षड्-ऊर्मय एते जिता येन सः । **अमानी** न मानाकाङ्क्षी । **अन्येभ्यो** मानदः । **कल्यः** पर-बोधने दक्षः । **मैत्रः** अवञ्चकः । **कारुणिकः** करुणयैव प्रवर्तमानो, न तु दृष्ट-लोभेन । **कविः** सम्यक् ज्ञानी ॥ इत्य् एषा ।

अत्र **मच्-छरण** इति विशेष्यम् । उत्तरत्र **स च सत्तम** इति च-कारेण तु पूर्वोक्तो यथा सत्तमः, तथायम् अपि सत्तम इति व्यक्तिर् एवम् एवं-भूतो मच्-छरणः सत्तम इत्य् आक्षिप्यते ॥
