+++
title = "२२८"

+++

तद् एवं कैवल्य-कामायां ज्ञान-मिश्रोक्ता । अथ भक्ति-मात्र-कामायां कर्म-मिश्रा, यथा—


> **श्रद्धामृत-कथायां मे शश्वन् मद्-अनुकीर्तनम् ।**  
> **परिनिष्ठा च पूजायां स्तुतिभिः स्तवनं मम ॥** [भा। ११.१९.२०] इत्य्-आदि ।  
> **मद्-अर्थेऽर्थ-परित्यागो भोगस्य च सुखस्य च ।**  
> **इष्टं दत्तं हुतं जप्तं मद्-अर्थं यद् व्रतं तपः ॥**  
> **एवं धर्मैर् मनुष्याणाम् उद्धवात्म-निवेदिनाम् ।**  
> **मयि सञ्जायते भक्तिः कोऽन्योऽर्थोऽस्यावशिष्यते ॥** [भा।पु। ११.१९.२३-२४] इत्य् अन्तम् ।

**मद्-अर्थे** मद्-भजनार्थं तद्-विरोधितोऽ**र्थस्य परित्यागः** । **भोगस्य** तत्-साधनस्य चन्दनादेः । **सुखस्य** पुत्रोपलालनादेः । **इष्टादि**वैदिकं यत् कर्म, तद् अपि **मद्-अर्थं** कृतं भक्तेः कारणम् इत्य् अर्थः । **धर्मैर्** भागवताभिधैः । **एवं** काय-वाङ्-मनोभिस् तद्-अर्थ-मात्र-चेष्टावत्त्वेनानुष्ठितैर् भगवद्-धर्मैर् **आत्म-निवेदिनाम्** । यस्यास्ति भक्तिर् भगवत्य् अकिञ्चना [भा।पु। ५.१८.१२] इत्य्-आदि-न्यायेनास्य भक्ति-मात्र-कामस्य **अन्यः कोऽर्थः** साधन-रूपः साध्य-रूपो वावशिष्यते ? सर्वोऽसाव् अनादृतोऽपि तद्-आश्रितो भवतीत्य् अर्थः ॥

॥ ११.१९ ॥ श्री-भगवान् ॥ २२८ ॥
