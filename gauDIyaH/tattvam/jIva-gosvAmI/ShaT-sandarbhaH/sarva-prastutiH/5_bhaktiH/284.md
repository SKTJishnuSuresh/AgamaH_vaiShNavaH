+++
title = "२८४"

+++

ननु भगवन्-नामात्मका एव मन्त्राः । तत्र विशेषेण नमः-शब्दाद्य्-अलंकृताः श्री-भगवता श्रीमद्-ऋषिभिश् चाहित-शक्ति-विशेषाः, श्री-भगवता समम् आत्म-सम्बन्ध-विशेष-प्रतिपादकाश् च । तत्र केवलानि श्री-भगवन्-नामान्य् अपि निरपेक्षाण्य् एव परम-पुरुषार्थ-फल-पर्यन्त-दान-समर्थानि । ततो मन्त्रेषु नामतोऽप्य् अधिक-सामर्थ्ये लब्धे कथं दीक्षाद्य्-अपेक्षा ?

उच्यते—यद्यपि स्वरूपतो नास्ति, तथापि प्रायः स्वभावतो देहादि-सम्बन्धेन कदर्थ-शीलानां विक्षिप्त-चित्तानां जनानां तत्-तत्-संकोचीकरणाय श्रीमद्-ऋषि-प्रभृतिभिर् अत्रार्चन-मार्गे क्वचित् क्वचित् काचित् काचिन् मर्यादा स्थापितास्ति । ततस् तद्-उल्लङ्घने शास्त्रं प्रायश्चित्तम् उद्भावयति । तत उभयम् अपि नासमञ्जसम् इति तत्र तत्-तद्-अपेक्षा नास्ति । यथा श्री-राम-मन्त्रम्[^२७५] उद्दिश्य रामार्चन-चन्द्रिकायां—

[^२७५]:
    रामचन्द्रं इस् थे रेअदिन्ग् फ़ोउन्द् इन् अल्ल् सोउर्चेस् बुत् _क_ अन्द् _ज।_



> वैष्णवेष्व् अपि मन्त्रेषु राम-मन्त्राः फलाधिकाः ।  
> गाणपत्य्-आदि-मन्त्रेभ्यः कोटि-कोटि-गुणाधिकाः ॥  
> विनैव दीक्षां विप्रेन्द्र पुरश्चर्यां विनैव हि ।  
> विनैव न्यास-विधिना जप-मात्रेण सिद्धिदाः ॥ इति ।

एवं साध्यत्वादि-परीक्षानपेक्षा च क्वचित् श्रूयते । यथोक्तं मन्त्र-देव-प्रकाशिकायाम्—


> सौर-मन्त्राश् च येऽपि स्युर् वैष्णवा नारसिंहकाः ।  
> साध्य-सिद्ध-सुसिद्धारि-विचार-परिवर्जिताः ॥ इति ।

तन्त्रान्तरे—


> नृसिंहार्क-वराहाणां  
> प्रसाद-प्रवणस्य च ।  
> वैदिकस्य च मन्त्रस्य  
> सिद्धादीन् नैव शोधयेत् ॥ 

इति ।

सनत्-कुमार-संहितायाम्—


> साध्यः सिद्धः सुसिद्धश् च  
> अरिश् चैव च नारद ।  
> गोपालेषु न बोद्धव्यः  
> स्व-प्रकाशो यतः स्मृतः ॥

अन्यत्र—


> सर्वेषु वर्णेषु तथाश्रमेषु   
> नारीषु नानाह्वय-जन्मभेषु ।  
> दाता फलानाम् अभिवाञ्छितानां   
> द्राग् एव  गोपालक-मन्त्र एषः ॥[क्र।दी। १.४] इत्य्-आदि ।

मर्यादा, यथा ब्रह्म-यामले—


> श्रुति-स्मृति-पुराणादि-  
> पञ्चरात्र-विधिं विना ।   
> ऐकान्तिकी हरेर् भक्तिर्  
> उत्पातायैव कल्पते ॥

इत्थम् अभिप्रेतं श्री-पृथिव्या चतुर्थे—


> अस्मिन् लोकेऽथवामुष्मिन्  
> मुनिभिस् तत्त्व-दर्शिभिः ।  
> दृष्टा योगाः प्रयुक्ताश् च  
> पुंसां श्रेयः-प्रसिद्धये ॥  
> 
> तान् आतिष्ठति यः सम्यग्  
> उपायान् पूर्व-दर्शितान् ।  
> अवरः श्रद्धयोपेत  
> उपेयान् विन्दतेऽञ्जसा ॥  
> 
> तान् अनादृत्य योऽविद्वान्  
> अर्थान् आरभते स्वयम् ।  
> तस्य व्यभिचरन्त्य् अर्था  
> आरब्धाश् च पुनः पुनः ॥ [भा।पु। ४.१८.३-५]

अत एवोक्तं पाद्मे श्री-नारायण-नारद-संवादे—


> मद्-भक्तो यो मद्-अर्चां च  
> करोति विधिवद् ऋषे ।  
> तस्यान्तरायाः स्वप्नेऽपि  
> न भवन्त्य् अभयो हि सः ॥ 

इति ।

## अर्चनम्
तद् एतद् अर्चनं द्विविधं—  
केवलं, कर्म-मिश्रं च ।  

### केवलम्
तयोः पूर्वं +++(→केवलं)+++  
निरपेक्षाणां श्रद्धावतां दर्शितम् आविर्-होत्रेण, 

> य आशु हृदय-ग्रन्थिम्[११.३.४७][^२७६] 

इत्य्-आदौ। 

[^२७६]:

    > य आशु हृदय-ग्रन्थिं  
    निर्जिहीर्षुः परात्मनः
    विधिनोपचरेद् देवं  
    तन्त्रोक्तेन च केशवम्

उक्तं च श्री-नारदेन—

> यदा यस्यानुगृह्णाति  
> भगवान् अत्म-भावितः ।  
> स जहाति मतिं लोके  
> वेदे च परिनिष्ठिताम् ॥ [भा।पु। ४.२९.४७] 

इति ।

अत्र श्रीमद्-अगस्त्य-संहिता च—


> यथा विधि-निषेधौ च मुक्तं नैवोपसर्पतः ।  
> तथा न स्पृशतो रामोपासकं विधि-पूर्वकम् ॥ 

इति ।

### कर्म-मिश्रम्
उत्तरं +++(→कर्म-मिश्रं)+++  
व्यवहार-चेष्टातिशयवत्ता--  
यादृच्छिक-भक्त्य्-अनुष्ठानवत्तादि-लक्षण-लक्षित-श्रद्धानां,[^२७७]  

[^२७७]:
    लक्षितानां (च)

तथा तद्-वैपरीत्य-लक्षित-श्रद्धानाम् अपि प्रतिष्ठितानां,  

> तद्-भक्ति-वार्तानभिज्ञ-बुद्धिषु साधारण-वैदिक-कर्मानुष्ठान-लोपोऽपि मा भूद्  

इति लोक-सङ्ग्रह-पराणां गृहस्थानां दर्शितम् ।  

यथा 

> न ह्य् अन्तो ऽनन्त-पारस्य  
> [भा।पु। ११.२७.६] 

इत्य्-आदौ—

> सन्ध्योपास्त्य्-आदि-कर्माणि  
> वेदेनाचोदितानि मे ।  
> पूजां तैः कल्पयेत् सम्यक्-  
> सङ्कल्पः कर्म-पावनीम् ॥   
> [भा।पु। ११.२७.११] इत्य्-आदि ।


स्पष्टम् ।

॥ ११.२७ ॥ श्री-भगवान् ॥ २८४ ॥
