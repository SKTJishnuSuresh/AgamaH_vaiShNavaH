+++
title = "२०६"

+++

अथ श्रवण-गुरु-भजन-शिक्षा-गुर्वोः प्रायिकम् एकत्वम् इति तथैवेत्य् आह—


> **तत्र भागवतान् धर्मान् शिक्षेद् गुर्व्-आत्म-दैवतः ।**  
> **अमाययानुवृत्त्या यैस् तुष्येद् आत्मात्मदो हरिः ॥** [भा।पु। ११.३.२२] 

तस्माद् गुरुं प्रपद्येत [भा।पु। ११.३.२१] इति पूर्वोक्तेस् तत्र श्रवण-गुरौ । **गुरुर्** एव **आत्मा** जीवनं **दैवतं** निजेष्ट-दैवततयाभिमतश् च यस्य, तथाभूतः सन् । **अमायया** निर्दम्भया, **अनुवृत्त्या** तद्-अनुगत्या **शिक्षेत्** । यैर् धर्मैः । **आत्मा** परमात्मा । भक्तेभ्य आत्म-प्रदः श्री-बलि-प्रभृतिभ्य इव । अस्य शिक्षा-गुरोर् बहुत्वम् अपि प्राग्वज् ज्ञेयम् ॥

॥ ११.३ ॥ श्री-प्रबुद्धो निमिम् ॥ २०६ ॥
