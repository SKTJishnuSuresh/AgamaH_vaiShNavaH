+++
title = "१४८"

+++

तथास्तु तस्याः साक्षाद् भक्तेः पर-धर्मत्वादिकम् । भगवद्-अर्पण-सिद्ध-तद्-अनुगतिकस्य लौकिक-कर्मणोऽपि पर-धर्मत्वम् उदाहरिष्यते—यो यो मयि परे धर्मः [भा।पु। ११.२९.२१] इत्य्-आदौ । तथा पाप-घ्नत्वादिकं तस्याः श्रवणादिनापि भवतीत्य् उक्तं—श्रुतोऽनुपठितो ध्यातः [भा।पु। ११.२.१२] इत्य्-आदौ । पाद्मे माघ-माहात्म्ये देव-दूत-वाक्यं च—


> प्राहास्मान् यमुना-भ्राता सादरं हि पुनः पुनः ।  
> भवद्भिर् वैष्णवस् त्याज्यो विष्णुं चेद् भजते नरः ॥  
> वैष्णवो यद्-गृहे भुङ्क्ते येषां वैष्णव-सङ्गतिः ।  
> तेऽपि वः परिहार्याः स्युस् तत्-सङ्ग-हत-किल्बिषाः ॥ इति ।

बृहन्-नारदीये यज्ञमाल्य्-उपाख्यानान्ते—


> हरि-भक्ति-पराणां तु सङ्गिनां सङ्ग-मात्रतः ।  
> मुच्यते सर्व-पापेभ्यो महा-पातकवान् अपि ॥ [ना।प। १.३६.६१] इति ।

ततः सुतराम् एवेदम् आदिदेश—


> **जिह्वा न वक्ति भगवद्-गुण-नामधेयं**  
> **चेतश् च न स्मरति तच्-चरणारविन्दम् ।**  
> **कृष्णाय नो नमति यच्-छिर एकदापि**  
> **तान् आनयध्वम् असतोऽकृत-विष्णु-कृत्यान् ॥** [भा।पु। ६.३.२९]  
> 

आस्तां तावत् तान् आनयध्वम् [भा।पु। ६.३.२८] इत्य्-आदिकेनैतत्-पूर्व-द्वितीय-पद्येनोक्तानां मुकुन्द-पादारविन्द-विमुखानाम् आनयन-वार्ता । तथा ते देव-सिद्धः [भा।पु। ६.३.२७] इत्य्-आदिकेन तत्-पूर्व-तृतीय-पद्येनोक्तानां देव-सिद्ध-परिगीत-पवित्र-गाथानां साधूनां समदृशां भगवत्-पराणां निकट-गमन-निषेध-वार्तापि । **यद्** यस्य **जिह्वापि** श्री-भगवतो **गुणं च नामधेयंचैकदा** जन्म-मध्ये यदा कदाचिद् अपि **न वक्ति** । जिह्वाया अभावे **चेतश्** च **तच्-चरणारविन्दम्** एकदापि **न स्मरति** । चेतसो विक्षिप्तत्वे **शिरश् च कृष्णाय** कृष्णं लक्षीकृत्य **नो नमति**, 


> शठेनापि नमस्कारं कुर्वतः शार्ङ्ग-धन्विने ।  
> शत-जन्मार्जितं पापं तत्-क्षणाद् एव नश्यति ॥ [स्क।पु। ५.३.१५७.१२]

इति स्कान्दोक्त-महिमानं नमस्कारं न करोति, **तान् आनयध्वम्** । तत्र हेतुः—**असतः** । असत्त्वे हेतुः—**अकृत-विष्णु-कृत्यान्** । यथा स्कान्दे रेवा-खण्डे श्री-ब्रह्मोक्तौ—


> स कर्ता सर्व-धर्माणां भक्तो यस् तव केशव ।  
> स कर्ता सर्व-पापानां यो न भक्तस् तवाच्युत ॥  
> पापं भवति धर्मोऽपि तवाभक्तैः कृतो हरे ।  
> निःशेष-धर्म-कर्ता वाप्य् अभक्तो नरके हरे ।  
> सदा तिष्ठति भक्तस् ते ब्रह्महापि विमुच्यते ॥

पाद्मे च—


> मन्-निमित्तं कृतं पापम् अपि क्षेमाय[^१५३] कल्पते ।  
> माम् अनादृत्य धर्मोऽपि पापं स्यान् मत्-प्रभावतः ॥इति ।

[^१५३]:
    धर्माय


युक्तं चैतत्, श्रवणं कीर्तनं चास्य [भा।पु। ७.११.११] इत्य्-आदिना, मुख-बाहूरु-पादेभ्यः [भा।पु। ११.५.२] इत्य्-आदिना, सर्वेषां मद्-उपासनम् [भा।पु। ११.१८.४३] इत्य्-आदिना, सर्व-विधि-निषेधाः स्युः इत्य्-आदिना च परम-नित्यत्वादि-प्रतिपादनात् । एषां कीर्तनादीनां त्रयाणाम् अपि सुकराणाम् अभावे परेषां सुतराम् एवाभावो भवेद् इति सामान्येनैव विष्णु-कृत्य-रहितत्वम् उक्तम् । जिह्वादीनां करण-भूतानाम् अपि कर्तृत्वेन निर्देशः पुरुषानिच्छयापि यथा-कथञ्चित् कीर्तनादिकम् आदत्ते । **चरणारविन्दम्** इति विशेषाङ्ग-निर्देशः श्री-यमस्य भक्ति-ख्यापक एव, न तु तन्-मात्र-स्मरण-नियामकः । अत्राभक्तानाम् आनयनेन भक्तानाम् अनानयनम् एव विधीयते । आनयनस्योत्सर्ग-सिद्धत्वात् वैवस्वतं संयमनं प्रजानाम् इति श्रुतेः ।


> सकृन् मनः कृष्ण-पदारविन्दयोर्  
> निवेशितं तद्-गुण-रागि यैर् इह ।  
> न ते यमं पाश-भृतश् च तद्-भटान्  
> स्वप्नेऽपि पश्यन्ति हि चीर्ण-निष्कृताः ॥ [भा।पु। ६.१.१९]

इत्य् अत्र **तद्-गुण-रागीति** विशेषणं तु तेषां तद्-दृष्टि-पथ-गमन-सामर्थ्यस्यापि यद् घातकं, तादृश-तत्-स्मरणस्य प्रभाव-विशेषम् एव बोधयतीति ज्ञेयम् । यथैव नारसिंहे—


> अहम् अमर-गणार्चितेन धात्रा   
> यम इति लोक-हिताहिते नियुक्तः ।  
> हरि-गुरु-विमुखान् प्रशास्मि मर्त्यान्  
> हरि-चरण-प्रणतान् नमस्करोमि ॥ [नृ।पु। ९.२] इति ।

तथैवामृत-सारोद्धारे स्कान्द-वचनम्—


> न ब्रह्मा न शिवाग्नीन्द्रा नाहं नान्ये दिवौकसः ।  
> शक्तास् तु निग्रहं कर्तुं वैष्णवानां महात्मनाम् ॥[स्क।पु। २.३.३.१५] इति ॥

॥ ६.३ ॥ श्री-यमस् तद्-दूतान् ॥ १४८ ॥
