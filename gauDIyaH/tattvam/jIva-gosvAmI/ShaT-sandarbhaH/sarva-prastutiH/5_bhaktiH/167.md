+++
title = "१६७"

+++

एवम् एवाह—


> **नैवात्मनः प्रभुर् अयं निज-लाभ-पूर्णो**  
> **मानं जनाद् अविदुषः करुणो वृणीते ।**  
> **यद् यज् जनो भगवते विदधीत मानं**  
> **तच् चात्मने प्रति-मुखस्य यथा मुख-श्रीः ॥** [भा।पु। ७.९.११]

**अयं प्रभुर् आत्मनो मानं**पूजां **जनान्** निज-भक्तान् **नवृणीते** नेच्छति । तत्र हेतुः—**निजस्य** भक्तस्यैव **लाभेन पूर्णः** परम-सन्तुष्टः । हेत्व्-अन्तरं—**करुणः** पूजार्थं तत्-प्रयासादाव् असहिष्णुः । कथम्भूताज् जनात्? **अविदुषः,** पितुर् अग्रे बालकवत् तस्याग्रे न किञ्चिद् अपि जानतः । एषा स्वस्य जनैक-वर्गत्वेन दैन्योक्तिः । यद् वा, तद्-आवेशेनान्यत् किञ्चिद् अपि न जानत इत्य् अर्थः । उभयत्र पक्षेऽपि तच् च तस्य कारुण्य-हेतुर् इति भावः । 

तर्हि किं जनस् तस्य पूजां न कुरुते ? इत्य् आशङ्क्याह—यद् इति । स च **जनोयद् यद्** यं यं मानं **भगवते विदधीत** सम्पादयति, स सर्वोऽप्य् आत्मार्थम् एव । तत्-सम्मान-मात्रेणैव स्व-सम्माननाभिमननात् सुखं मन्यमानस् तन्-मानं करोत्य् एवेत्य् अर्थः। 

तत्-सम्मान-मात्रेण स्व-सम्मानश् च तद्-एक-जीवनस्य तज्-जनस्य युक्त एवेति दृष्टान्तम् आह—**यथा मुखे** या शोभा क्रियते, तन्-मात्रम् एव **प्रतिमुखस्य** शोभायैभवति, नान्यद् इति ॥

॥ ७.९ ॥ श्री-प्रह्लादः श्री-नृसिंहम् ॥ १६७ ॥
