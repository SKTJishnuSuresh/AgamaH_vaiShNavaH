+++
title = "०८५"

+++

अन्ते च—


> **एषा बुद्धिमतां बुद्धिर् मनीषा च मनीषिणाम् ।**  
> **यत् सत्यम् अनृतेनेह मर्त्येनाप्नोति मामृतम् ॥** [भा।पु। ११.२९.२२]

टीका च—अतो मद्-भजनम् एव बुद्धेर् विवेकस्य मनीषायाश् चातुर्यस्य च फलम् इत्य् आह—एषेति । ताम् एव दर्शयति—**सत्यम् अमृतं** च । **मा** माम् । **अनृतेन** असत्येन **मर्त्येन** विनाशिना मनुष्य-देहेन **इह** अस्मिन्न् एव जन्मनि **प्राप्नोति** इति यत्, सैव **बुद्धिर् मनीषा** चेति ।**बुद्धिर्** विवेकः। **मनीषा** चातुर्यम् ॥इत्य् एषा । 


> हरिश्चन्द्रो रन्तिदेव उञ्छ-वृत्तिः शिविर् बलिः ।  
> व्याधः कपोतो बहवो ह्य् अध्रुवेण ध्रुवं गताः ॥ [भा।पु। १०.७२.१९] इति ।

पूर्वं भक्ति-प्रकरण-गतत्वाद् **अत** इति हेतूपन्यासः कृतः ॥

॥ ११.२९ ॥ सः [श्री-भगवान्] ॥ ८५ ॥
