+++
title = "३१७"

+++

तद् एवं यस्माद् भगवतो निन्दादि-कृतं वैषम्यं नास्ति, तस्माद् येन केनाप्य् उपायेन सकृद् यद्-अङ्ग-प्रतिमान्त-राहिता [भा।पु। १०.१२.३९] इत्य्-आदिवत् तद्-आभासम् अपि ध्यायतस् तद्-आवेशात् तत्र वैरेणापि ध्यायतस् तद्-आवेशेनैव निन्दादि-कृत-पापस्यापि नाशात् तत्-सायुज्यादिकं युक्तम् इत्य् आशयेनाह **तस्माद्** इत्य्-आदिभिः । तथा हि—


> **तस्माद् वैरानुबन्धेन निर्वैरेण भयेन वा ।**  
> **स्नेहात् कामेन वा युञ्ज्यात् कथञ्चिन् नेक्षते पृथक् ॥** [भा।पु। ७.१.२६]

**युञ्ज्याद्** इति स्नेह-कामादीनां विधातुम् अशक्यत्वात् सम्भावनायाम् एव लिङ् । वैरानु-बन्धादीनाम् एकतरेणापि युञ्ज्याद् ध्यायेच् चेत्, तदा भगवतः **पृथग् नेक्षते** तद्-आविष्टो भवतीत्य् अर्थः । **वैरानुबन्धो** वैर-भावाविच्छेदः । **निर्वैरो** वैराभाव-मात्रम् औदासीन्यम् उच्यते । तेन कामादि-राहित्यम् अप्य् आयाति, वैरादि-भाव-राहित्यम् इत्य् अर्थः । तेन वा वैरादि-भाव-राहित्येन **युञ्ज्यात्**, विहितत्व-मात्र-बुद्ध्या ध्यायेत, ध्यानोपलक्षितं भक्ति-योगं कुर्याद् इत्य् अर्थः । **स्नेहः** कामातिरिक्तः परस्परम् अकृत्रिमः प्रेम-विशेषः । स तु साधके तद्-अभिरुचिर् एव ॥
