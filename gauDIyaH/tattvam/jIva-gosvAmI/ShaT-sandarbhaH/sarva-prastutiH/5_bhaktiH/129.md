+++
title = "१२९"

+++

तद्-वासना-हारित्वम् आह—


> **तैस् तान्य् अघानि पूयन्ते तपो-दान-व्रतादिभिः ।**  
> **नाधर्मजं तद्-धृदयं तद् अपीशाङ्घ्रि-सेवया ॥** [भा।पु। ६.२.१७]

अधर्माज् जातं **तेषाम्** अघानां **हृदयं** संस्काराख्यं न शुद्ध्यति । तद् अपीशाङ्घ्रि-सेवया शुद्ध्यतीत्य् अर्थः । पाद्मे च—


> अप्रारब्ध-फलं पापं कूटं बीजं फलोन्मुखम् ।  
> क्रमेणैव प्रलीयेत विष्णु-भक्ति-रतात्मनाम् ॥ इति ।  
> 

_अप्रारब्ध-फलं_ वक्ष्यमाणेभ्योऽन्यत् । _कूटं_ बीजत्वोन्मुखम्। _बीजं_ प्रारब्धोन्-मुखम्। _फलोन्मुखं_ प्रारब्धम् इत्य् अर्थः ॥

॥ ६.२ ॥ श्री-विष्णु-दूता यम-दूतान् ॥ १२९ ॥
