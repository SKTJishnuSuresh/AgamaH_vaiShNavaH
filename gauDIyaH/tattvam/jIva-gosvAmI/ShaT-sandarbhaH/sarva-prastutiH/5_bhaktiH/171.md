+++
title = "१७१"

+++

तेष्व् अधिकार-हेतून्[^१८०] आह द्वाभ्याम्—

[^१८०]:
    अधिकारि इन् एवेर्य्थिन्ग् बुत् ख अन्द् च।



> **निर्विण्णानां ज्ञान-योगो न्यासिनाम् इह कर्मसु ।**  
> **तेष्व् अनिर्विण्ण-चित्तानां कर्म-योगस् तु कामिनाम् ॥**  
> **यदृच्छया मत्-कथादौ जात-श्रद्धस् तु यः पुमान् ।**  
> **न निर्विण्णो नाति-सक्तो भक्ति-योगोऽस्य सिद्धि-दः ॥** [भा।पु। ११.२०.७-८]

**इह** एषां मध्ये **निर्विण्णानाम्** ऐहिक-पारलौकिक-विषय-प्रतिष्ठा-सुखेषु विरक्तानाम्, अत एव तत्-साधन-भूतेषु लौकिक-वैदिक-**कर्मसु न्यासिनां,** तानि त्यक्तवताम् इत्य् अर्थः । पद-द्वयेन दृढ-जात-मुमुक्षूणाम् अत्राभिप्रेतम् । तेषां **ज्ञान-योगः सिद्धिद** इत्य् उत्तरेणान्वयः । **कामिनां** तत्-तत्-सुखेषु रागिणाम्, अत एव तेषु तत्-साधन-भूतेषु **कर्मसुअनिर्विण्ण-चित्तानां,** तानि त्यक्तुम् असमर्थानां **कर्म-योगः सिद्धिदः,** तत्-सङ्कल्पानुरूप-फलदः । 

अथ ते वै विदन्त्य् अतितरन्ति न देव-मायाम् [भा।पु। २.७.४२] इत्य्-आदौ, तिर्यग्-जना अपि इत्य् अनेन भक्त्य्-अधिकारे कर्मादिवत् जात्य्-आदि-कृत-नियमातिक्रमात् । श्रद्धा-मात्रं हेतुर् इत्य् आह—**यदृच्छया** इति । **यदृच्छया** केनापि परम-स्वतन्त्र-भगवद्-भक्त-सङ्ग-तत्-कृपा-जात-मङ्गलोदयेन । यद् उक्तं, शुश्रूषोः श्रद्दधानस्य [भा।पु। १.२.१६] इत्य्-आदि ॥
