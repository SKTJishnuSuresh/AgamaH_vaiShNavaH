+++
title = "२२४"

+++

तद् एतत् कर्मार्पणं द्विविधम्—भगवत्-प्रीणन-रूपं, तस्मिंस् तत्-त्याग-रूपं चेति। यथोक्तं कौर्मे—


> प्रीणातु भगवान् ईशः कर्मणानेन शाश्वतः ।  
> करोति सततं बुद्ध्या ब्रह्मार्पणम् इदं परम् ॥  
> यद् वा फलानां सन्न्यासं प्रकुर्यात् परमेश्वरे ।  
> कर्मणाम् एतद् अप्य् आहुर् ब्रह्मार्पणम् अनुत्तमम् ॥ इति ।

अत्र निमित्तानि च त्रीणि—कामना, नैष्कर्म्यं, भक्ति-मात्रं चेति । निष्कामत्वं तु केवलं न सम्भवति, यद् यद् धि कुरुते जन्तुस् तत् तत् कामस्य चेष्टितम् [मनु २.४]इत्य्[^२३३] उक्तेः । अत्र कामना-नैष्कर्म्ययोः प्रायः कर्म-त्यागः । प्रीणनं तु तद्-आभास एव, स्वार्थ-परत्वात् । भक्तौ पुनः प्रीणनम् एव, भक्तेस् तु तद्-एक-जीवनत्वात् ।

[^२३३]:
    यद् यद् हि कुरुते किञ्चित्… इति पाठान्तरः ।


कामना-प्राप्तिर् यथा—क्लेश-भूर्य्-अल्प-साराणि[भा।पु। ८.५.४७] इत्य्-आदि । यथा चाङ्गस्य राज्ञः पुरुषार्थके[^२३४] यज्ञे ।  \
> \
नैष्कर्म्य-प्राप्तिश् च—

[^२३४]:
    पुत्रार्थके (ख, ज)



> वेदोक्तम् एव कुर्वाणो निःसङ्गोऽर्पितम् ईश्वरे ।  
> नैष्कर्म्यां लभते सिद्धिं [भा।पु। ११.३.४७] इत्य् अत्र ।

अथ भक्ति-प्राप्तिश् च—एवं कर्म-विशुद्ध्या [भा।पु। ५.७.७] इत्य्-आदि-गद्ये दर्शितैव ।


> यद् अत्र क्रियते कर्म भगवत्-परितोषणम् ।  
> ज्ञानं यत् तद् अधीनं हि भक्ति-योग-समन्वितम् ॥ [भा।पु। १.५.३५] इत्य् अत्र च ।

भक्ति-योग-सहचरत्वाज् ज्ञानम् अत्र भगवज्-ज्ञानम् । परम-भक्तास् तु भगवत्-परितोषणं प्रीणनम् एव प्रार्थयन्ते—


> **यन् नः स्वधीतं गुरवः प्रसादिता**  
> **विप्राश् च वृद्धाश् च सदानुवृत्त्या ।**  
> **आर्या नताः सुहृदो भ्रातरश् च**  
> **सर्वाणि भूतान्य् अनसूययैव ॥** [भा।पु। ४.३०.३९]  
> **यन् नः सुतप्तं तप एतद् ईश**  
> **निरन्धसां कालम् अदभ्रम् अप्सु ।**  
> **सर्वं तद् एतत् पुरुषस्य भूम्नो**  
> **वृणीमहे ते परितोषणाय ॥** [भा।पु। ४.३०.४०]

**अदभ्रं** बहु-कालं **ते** तव **परितोषणाय**भवत्व् इति **वृणीमहे** ॥

॥ ४.३० ॥ प्रचेतसः श्रीमद्-अष्टभुजं पुरुषम् ॥ २२४ ॥
