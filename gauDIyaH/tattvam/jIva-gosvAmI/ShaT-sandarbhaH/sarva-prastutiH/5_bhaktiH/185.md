+++
title = "१८५"

+++

तद् एवं सत्-सङ्ग-मात्रस्य तत्-साम्मुख्य-मात्रे निदानत्वम् उक्तम् । एतद् एव व्यतिरेकेणाह—


> **ज्ञानं विशुद्धं परमार्थम् एकम्**  
> **अनन्तरं त्व् अबहिर् ब्रह्म सत्यम् ।**  
> **प्रत्यक् प्रशान्तं भगवच्-छब्द-संज्ञं**  
> **यद् वासुदेवं कवयो वदन्ति ॥**  
> **रहूगणैतत् तपसा न याति**  
> **न चेज्यया निर्वपणाद् गृहाद् वा ।**   
> **न च्छन्दसा नैव जलाग्नि-सूर्यैर्**  
> **विना महत्-पाद-रजो-ऽभिषेकम् ॥** [भा।पु। ५.१२.१२]

टीका च—तर्हि किं सत्यम् ? तत्राह—**ज्ञानं सत्यम्** । व्यावहारिक-सत्यत्वं व्यावर्तयति—**परमार्थम्** । वृत्ति-ज्ञान-व्यवच्छेदार्थानि षड्-विशेषणानि—**विशुद्धं,** तत् तु आविद्यकम् । **एकं,** तत् तु नाना-रूपम् । **अनन्तरंत्वबहिर्** बाह्याभ्यन्तर-शून्यं, तत् तु विपरीतम् ।**ब्रह्म** परिपूर्णं, तत् तु परिच्छिन्नम् । **प्रत्यक्,** तत् तु विषयाकारम् । **प्रशान्तं** निर्विकारं, तत् तु स-विकारम् । तद् एवं-स्वरूपं **ज्ञानं सत्यम्** इत्य् उक्तम् । कीदृशं तत् ? ऐश्वर्यादि-षड्-गुणत्वेन **भगवच्-छब्दः संज्ञा** यस्य । **यच् च** ज्ञानं **वासुदेवं वदन्ति** । 

तत्-प्राप्तिश् च महत्-सेवां विना न भवतीत्य् आह—हे **रहूगण**!**एतज्** ज्ञानं **तपसा** पुरुषो **न याति, इज्यया** वैदिक-कर्मणा, **निर्वपणाद्** अन्नादि-संविभागेन, **गृहाद्वा** तन्-निमित्त-परोपकारेण, **छन्दसा** वेदाभ्यासेन, **जलाग्न्य्**-आदिभिर् उपासितैः ॥इत्य् एषा ।

अत्र ब्रह्मत्वादिना जीव-स्वरूपं सूक्ष्मत्वादि-धर्मकं ज्ञानम् अपि निरस्तं वेदितव्यम्॥

॥ ५.१२ ॥ श्री-ब्राह्मणो रहूगणम् ॥ १८५ ॥
