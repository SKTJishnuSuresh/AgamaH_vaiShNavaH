+++
title = "३२९"

+++

ननु कथं तत्-तत्-फलम् अपि विसृजति, न तु माम् ? किं वा मम कृतम्? तत्राह—


> **नैवोपयन्त्य् अपचितिं कवयस् तवेश**  
> **ब्रह्मायुषापि कृतम् ऋद्ध-मुदः स्मरन्तः ।**  
> **योऽन्तर् बहिस् तनु-भृताम् अशुभं विधुन्वन्न्**  
> **आचार्य-चैत्त्य-वपुषा स्व-गतिं व्यनक्ति ॥** [भा।पु। ११.२९.६]

हे **ईश** ! **कवयः** सर्वज्ञाः **ब्रह्म**-तुल्य्**आयुषोऽपि,** तत्-काल-पर्यन्तं भजन्तोऽपीत्य् अर्थः । **तवकृतम्** उपकारम् **ऋद्ध-मुद** उपचित-त्वद्-भक्ति-परमानन्दाः सन्तः **स्मरन्तोऽपचितिं** प्रत्युपकारम्, आनृण्यम् इति यावत्, तां **न उपयन्ति** पश्यन्ति । तस्मान् न विसृजेत्[११.२९.५] इत्य् उक्तम् । कृतम् आह—**यो** भवान् **तनु-भृतां** त्वत्-कृपा-भाजनत्वेन केषांचित् सकल-तनु-धारिणां **बहिराचार्य-वपुषा** गुरु-रूपेण, **अन्तश् चैत्त्य-वपुषा** चित्त-स्फुरित-ध्येयाकारेण **अशुभं** त्वद्-भक्ति-प्रतियोगि सर्वं **विधुन्वन् स्व-गतिं** स्वानुभवं **व्यनक्ति** इति ॥

॥ ११.२९ ॥ श्रीमद्-उद्धवः ॥ ३२६-३२९ ॥
