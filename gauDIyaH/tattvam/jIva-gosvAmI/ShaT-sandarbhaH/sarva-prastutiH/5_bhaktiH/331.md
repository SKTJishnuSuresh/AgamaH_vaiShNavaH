+++
title = "३३१"

+++

ततश् च—


> **इति सर्वाणि भूतानि मद्-भावेन महा-द्युते ।**  
> **सभाजयन् मन्यमानो ज्ञानं केवलम् आश्रितः ॥**   
> **ब्राह्मणे पुक्कसे स्तेने ब्रह्मण्येऽर्के स्फुलिङ्गके ।**  
> **अक्रूरे क्रूरके चैव सम-दृक् पण्डितो मतः ॥** [भा।पु। ११.२९.१३-१४]

**केवलं ज्ञानम्** अन्तर्यामि-दृष्टिम् आश्रितोऽपि । इति पूर्वोक्त-प्रकारेण **सर्वाणि भूतानि** मद्-भावेन तेषु मम श्री-कृष्ण-रूपस्य यो भावोऽस्तित्वं तद्-विशिष्टतया **मन्यमानः सभाजयन् पण्डितो मतः** । मद्-दृष्ट्या ब्राह्मणादिषु **सम-दृक्** समं माम् एव पश्यतीति ॥
