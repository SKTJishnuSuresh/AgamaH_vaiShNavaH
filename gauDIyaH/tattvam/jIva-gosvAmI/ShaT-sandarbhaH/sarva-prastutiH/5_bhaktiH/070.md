+++
title = "०७०"

+++

तद् एवं भक्त्यैव ज्ञानं सिध्यतीत्य् उक्त्वा, तं च ज्ञान-मार्गम् उपसंहरति—


> **एवं जिज्ञासयापोह्य नानात्व-भ्रमम् आत्मनि ।**  
> **उपारमेत विरजं मनो मय्य् अर्प्य सर्वगे ॥** [भा।पु। ११.११.२१]

**जिज्ञासया** बद्धो मुक्त इति व्याख्या गुणतो मे न वस्तुतः [भा।पु। ११.११.१] इत्य्-आदि-पूर्वोक्त-प्रकारक-विचारेण । **आत्मनि** शुद्ध-जीवे । **नानात्वं** देवत्व-मनुष्यत्वादि-भेदम् **अपोह्य** । **एवं** मल्-लीलादि-श्रवणेन **मनो मयि** ब्रह्माकारे **सर्वगे अर्प्य** धारयित्वा **उपारमेत** ॥
