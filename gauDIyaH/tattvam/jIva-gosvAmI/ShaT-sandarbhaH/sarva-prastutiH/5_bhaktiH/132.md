+++
title = "१३२"

+++

ज्ञान-वैराग्यादि-सद्-गुण-हेतुत्वम् उक्तं—यस्यास्ति भक्तिर् भगवत्य् अकिञ्चना [भा।पु। ५.१८.१२] इत्य्-आदिना । 

स्वर्गापवर्ग-भगवद्-धामादि-सर्वानन्द-हेतुत्वम् अप्य् उक्तं, यत् कर्मभिर् यत् तपसा [भा।पु। ११.२०.३२] इत्य्-आदिना । स्वतः परम-सुख-दानेन कर्मादि-ज्ञानानन्त-साधन-साध्य-वस्तूनां हेयत्व-कारिताम् आह—


> **न पारमेष्ठ्यं न महेन्द्र-धिष्ण्यं**  
> **न सार्वभौमं न रसाधिपत्यम् ।**  
> **न योग-सिद्धीर् अपुनर्-भवं वा**  
> **मय्य् अर्पितात्मेच्छति मद् विनान्यत् ॥** [भा।पु। ११.१४.१४]

**रसाधिपत्यं** पातालादि-स्वामित्वम् । **अपुनर्भवं** ब्रह्म-कैवल्य-रूपं मोक्षम् । किं बहुना, यत् किञ्चिद् अपि साध्य-जातं, तत् सर्वं **नेच्छत्य्** एव, किन्तु **मद्** मां **विना** तादृश-भक्ति-साध्यं माम् एव सर्व-पुरुषार्थाधिकम् इच्छतीत्य् अर्थः । **मय्य् अर्पितात्मा** कृतात्म-निवेदनः ॥

॥ ११.१४ ॥ श्री-भगवान् ॥ १३२ ॥
