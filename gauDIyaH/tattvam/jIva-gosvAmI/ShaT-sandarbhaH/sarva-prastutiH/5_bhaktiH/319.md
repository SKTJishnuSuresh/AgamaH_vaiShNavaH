+++
title = "३१९"

+++

आस्तां तादृश-वस्तु-शक्ति-युक्तस्य तेषु प्रकाशमानस्य भगवतो भगवद्-विग्रहाभासस्य वा वार्ता । प्राकृतेऽपि तद्-भाव-मात्रस्य भाव्यावेश-फलं महद् दृश्यत इति स-दृष्टान्तं तद् एव प्रतिपादयति—


> **कीटः पेशस्कृता रुद्धः कुड्यायां तम् अनुस्मरन् ।**  
> **संरम्भ-भय-योगेन विन्दते तत्-स्वरूपताम् ॥**  
> **एवं कृष्णे भगवति माया-मनुज ईश्वरे ।**  
> **वैरेण पूत-पाप्मानस् तम् आपुर् अनुचिन्तया ॥** [भा।पु। ७.१.२८-२९]

**संरम्भो** द्वेषो **भयं** च, ताभ्यां **योगस्** तद्-आवेशः, तेन । **तत्-स्वरूपतां** तस्य स्वम् आत्मीय-रूपम् आकृतिर् यत्र तत् तां तत् सारूप्यम् इत्य् अर्थः । **एवम्** इति एव अपीत्यर्थः[^३०४] । नराकृति-पर-ब्रह्मत्वात् माययैव प्राकृत-मनुजतया प्रतीयमाने । 

[^३०४]:
    परम-प्रीत्येत्य् अर्थः (झ)


ननु कीटस्य पेशस्कृद्-द्वेषे पापं न भवति । तत्र तु तत् स्याद् इत्य् आशङ्क्याह—**वैरेण यानुचिन्ता** तद्-आवेशस् तयैव **पूत-पाप्मानस्** तद्-ध्यानावेशस्य तादृक्-शक्तित्वाद् इति भावः ॥
