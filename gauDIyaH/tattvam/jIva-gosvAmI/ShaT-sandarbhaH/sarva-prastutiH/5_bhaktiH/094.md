+++
title = "०९४"

+++

तत्रैवान्वयेन सर्व-शास्त्र-फलत्वं स-कैमुत्यम् आह—


> **श्रुतस्य पुंसां सुचिर-श्रमस्य**  
> **नन्व् अञ्जसा सूरिभिर् ईडितोऽर्थः ।**  
> **तत्-तद्-गुणानुश्रवणं मुकुन्द-**  
> **पादारविन्दं हृदयेषु येषाम् ॥** [भा।पु। ३.१३.४]

**पुंसांश्रुतस्य** वेदार्थावगतेर् अयम् एव **अर्थः** प्रयोजनम् **ईडितः** श्लाघितः । कोऽसौ ? **मुकुन्दस्य पादारविन्दं** येषां हृदयेषु वर्तते, तेषां **तद्-गुणानां** भगवद्-भक्त्य्-आत्मकानाम् अनुश्रवणं यत् सोऽयम् इति । ततः सुतराम् एव श्री-मुकुन्दस्येत्य् अर्थः । एवम् एवोक्तं—वासुदेव-परा वेदाः [भा।पु। २.२.२८] इत्य्-आदि ।


> भगवान् ब्रह्म कार्त्स्न्येन त्रिर् अन्वीक्ष्य मनीषया ।  
> तद् अध्यवस्यत् कूट-स्थो रतिर् आत्मन् यतो भवेत् ॥ [भा।पु। २.२.३४]

तथा च पाद्मे बृहत्-सहस्र-नाम्नि—


> स्मर्तव्यः सततं विष्णुर् विस्मर्तव्यो न जातुचित् ।  
> सर्वे विधि-निषेधाः स्युर् एतयोर् एव किङ्कराः ॥इति ।

तथा च स्कान्दे प्रभास-खण्डे, लिङ्ग-पुराणे च—


> आलोड्य सर्व-शास्त्राणि विचार्य च पुनः पुनः ।  
> इदम् एव सुनिष्पन्नं ध्येयो नारायणः सदा ॥ [लि।पु। २.७.११]

अत एव वेदाद्य्-अर्पण-मन्त्र इति—


> विद्या-तपो-ध्यान-योनिर् अयोनिर् विष्णुर् ईडितः ।  
> ब्रह्म-यज्ञस् ततो देवः प्रीयतां मे जनार्दनः ॥

॥ ३.१३ ॥ श्री-विदुरः ॥९४॥
