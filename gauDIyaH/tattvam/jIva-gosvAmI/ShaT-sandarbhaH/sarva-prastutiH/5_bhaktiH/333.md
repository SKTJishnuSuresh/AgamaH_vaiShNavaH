+++
title = "३३३"

+++

अथ ताम् एव कैमुत्येनाप्य् आह—


> **यो यो मयि परे धर्मः कल्प्यते निष्फलाय चेत् ।**  
> **तत्रायासोऽनिरर्थः स्याद् भयादेर् इव सत्तम ॥** [भा।पु। ११.२९.२१]

**मयि** मद्-अर्पितत्वेन कृतो **यो यो धर्मो** वेद-विहितः, स स यदि **निष्फलाय** फलाभावाय **कल्प्यते,** फल-कामनया नार्प्यत इत्य् अर्थः, तदा तत्र **तत्रायासः** श्रान्तिर् **अनिरर्थः** स्यात्, व्यर्थो न भवति । निष्फलायेति विशेषणं फल-भोगादि-रूप-तद्-भक्त्य्-अन्तरायाभावेन अनिरर्थतातिशय-तात्पर्यम् । तत्रानिरर्थत्वे कैमुत्येन श्री-कृष्ण-लक्षणस्य स्वस्यासाधारण-भजनीयता-व्यञ्जको दृष्टान्तः—**भयादेर् इव** इति । यथा कंसादौ मत्-सम्बन्ध-मात्रेण भयादेर् अप्य् आयासो निरर्थो न भवति, मोक्ष-सम्पादकत्वाद् इत्य् अर्थः ॥
