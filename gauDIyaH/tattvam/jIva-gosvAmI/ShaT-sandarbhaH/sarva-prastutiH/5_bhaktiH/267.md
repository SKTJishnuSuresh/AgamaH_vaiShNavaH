+++
title = "२६७"

+++

अथ गुण-कीर्तनम्—


> **इदं हि पुंसस् तपसः श्रुतस्य वा**   
> **स्विष्टस्य सूक्तस्य च बुद्ध-दत्तयोः ।**  
> **अविच्युतोऽर्थः कविभिर् निरूपितो**   
> **यद् उत्तमःश्लोक-गुणानुवर्णनम् ॥** [भा।पु। १.५.२२]

**श्रुतं** वेदाध्ययनम् । **स्विष्टं** यागादि । **सूक्तं** मन्त्रादि-जपः । **बुद्धं**शास्त्रीय-बोधः। **दत्तं** दानम् । एतेषां भगवद्-अर्पितानां सताम् एव **अविच्युतोऽर्थः** नित्यं फलम् । किं तत्? **उत्तमश्लोकस्यगुणानुवर्णनं** यत् । जातायाम् अपि गुणानुवर्णन-साध्यायां परम-पुरुषार्थ-रूपायां रतौ गुणानुवर्णनस्य प्रत्युत नित्य-नित्योल्लासाद् अविच्युतत्वम् उक्तम् । तस्माद् अविच्युतत्वेन रतिम् एवास्य फलं सूचयति ॥

॥ १.५ ॥ श्री-नारदः श्री-व्यासम् ॥ २६७ ॥
