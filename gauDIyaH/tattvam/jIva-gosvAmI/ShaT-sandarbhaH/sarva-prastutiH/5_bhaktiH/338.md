+++
title = "३३८"

+++

अथ गोकुलेऽपि श्रीमद्-व्रज-वधू-सहित-रासादि-लीलात्मकस्य परम-वैशिष्ट्यम् आह—


> **विक्रीडितं व्रज-वधूभिर् इदं च विष्णोः**  
> **श्रद्धान्वितो यः शृणुयाद् अथ वर्णयेद् वा ।**  
> **भक्तिं परां भगवति परिलभ्य कामं**   
> **हृद्-रोगम् आश्व् अपहिनोत्य् अचिरेण धीरः ॥** [भा।पु। १०.३३.३९]

**च**-काराद् अन्यच् च । **अथ** इति वाथ । **शृणुयाद्** वा **वर्णयेद्** वा । उपलक्षणं चैतद् ध्यानादेः । **परां** यतः **परा नान्या** कुत्रचिद् विद्यते, तादृशीम् । **हृद्-रोगं** कामादिकम् अपि शीघ्रम् एव त्यजति । अत्र सामान्यतोऽपि परमात्व-सिद्धे तत्रापि परम-प्रेष्ठ-श्री-राधा-संवलित-लीला-मय-तद्-भजनं[^३११] तु परमतमम् एवेति स्वतः सिध्यति । किन्तु रहस्य-लीला तु पौरुष-विकारवद्-इन्द्रियैः, पितृ-पुत्र-दास-भावैश् च नोपास्या, स्वीय-भाव-विरोधात् । रहस्यत्वं च तस्याः क्वचिद् अल्पांशेन, क्वचित् तु सर्वांशेनेति ज्ञेयम् ॥

[^३११]:
    श्रेष्ठ- (च, य)


॥ १०.३३ ॥ श्री-शुकः ॥ ३३८ ॥
