+++
title = "२१८"

+++

अथ वैदिक-कर्मार्पणस्य प्रशंसाम् आहुः—


> **क्लेश-भूर्य्-अल्प-साराणि कर्माणि विफलानि वा ।**  
> **देहिनां विषयार्तानां न तथैवार्पितं त्वयि ॥** [भा।पु। ८.५.४७]

**विषयार्तानां कर्माणि** क्वचित् **क्लेशो भूरिर्** येषु तथाप्य् **अल्पं** फलं येषु तथा-भूतानि[^२२७] भवन्ति, क्वचित् कृष्यादिवद् **विफलानिवा** भवन्ति, **त्वय्य् अर्पितं** कर्म तु **न तथा** । किन्तु क्लेशं विना यथा-कथञ्चित् कृतस्य कामनयाप्य् अर्पणे तत्-कामस्यावश्यक-प्राप्तिः । सा च सर्वत उत्कृष्टा भवति । तथा तन्-मात्र-फलेन च पर्याप्तिर् न भवति, संसार-विध्वंसादि-फलत्वाद् इत्य् अर्थः । तद् उक्तम्—

[^२२७]:
    तथाप्य् अभूतानि (य)



> यान् आस्थाय नरो राजन् न प्रमाद्येत कर्हिचित् ।  
> धावन् निमील्य वा नेत्रे न स्खलेन् न पतेद् इह ॥ [भा।पु। ११.२.३५] इति ।

सत्यं दिशत्य् अर्थितम् अर्थितो नॄणाम् [भा।पु। ५.१९.२७] इत्य्-आदि च । यथैव नाभिः ऋषभ-देव-रूपं भगवन्तं पुत्रत्वेनापि लेभे । श्री-गीतासु च—


> नेहाभिक्रम-नाशोऽस्ति प्रत्यवायो न विद्यते ।  
> स्वल्पम् अप्य् अस्य धर्मस्य त्रायते महतो भयात् ॥ [गीता २.४०] इति ।

॥ ८.५ ॥ देवाः श्रीमद्-अजितम् ॥ २१८ ॥
