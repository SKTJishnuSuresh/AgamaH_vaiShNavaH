+++
title = "१०८"

+++

तद्-अभक्त-मात्रानादरेणाह—


> **येऽभ्यर्थिताम् अपि च नो नृ-गतिं प्रपन्ना**  
> **ज्ञानं च तत्त्व-विषयं सह-धर्म यत्र ।**  
> **नाराधनं भगवतो वितरन्त्य् अमुष्य**  
> **सम्मोहिता विततया बत मायया ते ॥** [भा।पु। ३.१५.२४]

**यत्र** यस्यां भगवद्-धर्म-पर्यन्तो **धर्मो** भवति, भगवत्-पर्यन्तस्य तत्त्वस्य **ज्ञानं च** भवतीत्य् अर्थः । तां प्राप्ता अपि सर्वेषां धर्माणां ज्ञानानां च मूलं ये **भगवत आराधनं न वितरन्ति** न कुर्वन्ति । तद् उक्तं—बिले बतोरुक्रम-विक्रमान् ये [भा।पु। २.३.२०] इत्य्-आदि । तथा च ब्रह्म-वैवर्ते—


> प्राप्यापि दुर्लभतरं मानुष्यं विबुधेप्सितम् ।  
> यैर् आश्रितो न गोविन्दस् तैर् आत्मा वञ्चितश् चिरम् ॥  
> अशीति-चतुरश् चैव लक्षांस् तान् जीव-जातिषु ।  
> भ्रमद्भिः पुरुषैः प्राप्य मानुष्यं जन्म-पर्ययात् ॥  
> तद् अप्य् अफलतां जातं तेषाम् आत्माभिमानिनाम् ।  
> वराकाणाम् अनाश्रित्य गोविन्द-चरण-द्वयम् ॥ इति ।

॥ ३.१५ ॥ श्री-ब्रह्मा देवान् ॥ १०८ ॥
