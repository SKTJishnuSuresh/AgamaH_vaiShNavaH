+++
title = "०६१"

+++

ननु तथापि मनो-निरोध-रूपेण योगाभ्यासेन भक्ति-कैवल्य-व्यभिचारः स्याद् इत्य् आशङ्क्य भक्त्यैव क्रियमाणया तद्-आसक्तत्वेन स्वत एव मनो-निरोधोऽपि स्याद् इति तन्-मात्रतोपायम् आह द्वितीयेन—


> **शृण्वन् सुभद्राणि रथाङ्ग-पाणेर्**   
> **जन्मानि कर्माणि च यानि लोके ।**  
> **गीतानि नामानि तद्-अर्थकानि**  
> **गायन् विलज्जो विचरेद् असङ्गः ॥** [भा।पु। ११.२.३९]

टीका च—**तद्-अर्थकाणि** तानि **जन्मानि कर्माणि** चार्थो येषां तानि **नामानि** । एतान्य् अपि साकल्येन ज्ञातुम् अशक्यानीत्य् आशङ्क्याह—**यानि लोके गीतानि** प्रसिद्धानि, तानि **शृण्वन् गायंश् च विचरेत्** । **असङ्गो** निःस्पृहः ॥ इत्य् एषा ॥

॥ ११.२ ॥ श्री-कविर् विदेहम् ॥ ५९-६१ ॥
