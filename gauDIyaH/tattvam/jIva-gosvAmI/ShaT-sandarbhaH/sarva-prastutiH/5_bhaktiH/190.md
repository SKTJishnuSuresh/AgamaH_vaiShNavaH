+++
title = "१९०"

+++

अथ भगवद्-धर्माचरण-रूपेण कायिकेन किञ्चिन् मानसेन च लिङ्गेन कनिष्ठं लक्षयति—


> **अर्चायाम् एव हरये पूजां यः श्रद्धयेहते ।**  
> **न तद्-भक्तेषु चान्येषु स भक्तः प्राकृतः स्मृतः ॥** [भा।पु। ११.२.४७]

**अर्चायां** प्रतिमायाम् एव, **न तद्-भक्तेषु**, **अन्येषुच** सुतरां न, भगवत्-प्रेमाभावद् भक्त-माहात्म्य-ज्ञानाभावात् सर्वादर-लक्षण-भक्त-गुणानुदयाच् च । **स प्राकृतः** प्रकृतिः प्रारम्भोऽधुनैव प्रारब्ध-भक्तिर् इत्य् अर्थः । इयं च श्रद्धा न शास्त्रार्थावधारण-जाता ।


> यस्यात्म-बुद्धिः कुणपे त्रि-धातुके  
> स्व-धीः कलत्रादिषु भौम इज्य-धीः ।  
> यत्-तीर्थ-बुद्धिः सलिले न कर्हिचिज्   
> जनेष्व् अभिज्ञेषु …[भा।पु। १०.८४.१३] इत्य्-आदि शास्त्राज्ञानात् । 

तस्माल् लोक-परम्परा-प्राप्तैवेति पूर्ववत् । अतश् चाजात-प्रेमाशास्त्रीय-श्रद्धा-युक्तः साधकस् तु मुख्यो कनिष्ठो ज्ञेयः ॥
