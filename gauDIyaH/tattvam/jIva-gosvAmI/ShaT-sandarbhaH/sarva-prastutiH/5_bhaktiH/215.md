+++
title = "२१५"

+++

तत्-साधन-प्रकारश् चैवं बहु-विधस् तत्र तत्रोक्तः । स च ज्ञानम् एवोच्यते । तत्र श्रवणं श्री-पृथु-सनत्कुमार-संवादादौ द्रष्टव्यम् । तद्-अनुसारेण मननं च ज्ञेयम् । प्रथमतः श्रोतॄणां हि विवेकस् तावान् एव यावता जडातिरिक्त-चिन्-मात्रं वस्तूपस्थितं भवति। तस्मिंश् चिन्-मात्रेऽपि वस्तुनि ये विशेषाः स्वरूप-भूत-शक्ति-सिद्धा भगवत्तादि-रूपा वर्तन्ते, तांस् तु ते विवेक्तुं न क्षमन्ते, यथा रजनी-खण्डिनि[^२२०] ज्योतिषि ज्योतिर्-मात्रत्वेऽपि ये मण्डलान्तर्बहिश् च दिव्य-विमानादि-परस्पर-पृथग्-भूत-रश्मि-परमाणु-रूपा विशेषास् तांश् चर्म-चक्षुषो न क्षमन्त इत्य् अन्वयः, तद्वत्[^२२१] । 

[^२२०]:
    दिवा रजनी-खण्डिनि (ज, य, र)


[^२२१]:
    विवेक्तुं न क्षमन्ते, तद्वत् (ज, य, र)


पूर्ववच् च यदि महत्-कृपा-विशेषेण दिव्य-दृष्टिता भवति, तदा विशेषोपलब्धिश् च भवेत् । न चेन्, निर्विशेष-चिन्-मात्र-ब्रह्मानुभवेन तल्-लीन एव भवति । तथैव निदिध्यासनम् अपि तेषाम् । तद् यथा—


> **स्थिरं सुखं चासनम् आस्थितो यतिर्**  
> **यदा जिहासुर् इमम् अङ्ग लोकम् ।**  
> **काले च देशे च मनो न सज्जयेत्**  
> **प्राणान् नियच्छेन् मनसा जितासुः ॥**  
> **मनः स्व-बुद्ध्यामलया नियम्य**  
> **क्षेत्र-ज्ञ एतां निलयेत् तम् आत्मनि ।**  
> **आत्मानम् आत्मन्य् अवरुध्य धीरो**  
> **लब्धोपशान्तिर् विरमेत कृत्यात् ॥** [भा।पु। २.२.१५-१६]

**एतां** बुद्धिं **क्षेत्रज्ञे** बुद्ध्य्-आदि-द्रष्टरि **निलयेत्**, प्रविलापयेत् । तं च क्षेत्रज्ञं स्वरूप-भूतया **बुद्ध्या आत्मनि** तद्-द्रष्टृत्वादि-रहिते शुद्धे जीवे । तं च शुद्धम् **आत्मानम् आत्मनि** ब्रह्मणि, **अवरुध्य** तद्-एकत्वेन विचिन्त्य **लब्धोपशान्तिः** प्राप्त-निर्वृतिः सन् **कृत्याद् विरमेत्**, तस्य ततः परं प्राप्याभावात् ॥

॥ २.२ ॥ श्री-शुकः ॥ २१५ ॥
