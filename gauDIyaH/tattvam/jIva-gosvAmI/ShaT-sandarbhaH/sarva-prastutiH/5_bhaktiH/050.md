+++
title = "०५०"

+++

श्री-रुद्र-गीतेऽपि—


> **इदं जपत भद्रं वो विशुद्धा नृप-नन्दनाः ।**  
> **स्व-धर्मम् अनुतिष्ठन्तो भगवत्य् अर्पिताशयाः ॥**

इत्य् उक्त्वाह—


> **तम् एवात्मानम् आत्म-स्थं सर्व-भूतेष्व् अवस्थितम् ।**  
> **पूजयध्वं गृणन्तश् च ध्यायन्तश् चासकृद् धरिम् ॥** [भा।पु। ४.२४.६४-६५]

अथ **तम् एव पूजयध्वं,** न तु स्वधर्मानुष्ठानाग्रहादिकम् अपि कुरुध्वम् इत्य् एव-कारार्थः । **आत्मस्थं** स्वान्तर्यामित्वेन स्थितम् । तद्वद् अपरेष्व् अपि भूतेष्व् अवस्थितम् **आत्मानं** परमात्मानं **गृणन्तः** कीर्तयन्तो **ध्यायन्तश्** चेत्य् अन्यत्र मनो-वचो-व्यापारोऽपि निषिद्धः । **असकृद्** इति एकस्यां पूजायां समाप्यमानायाम् एवान्यारब्धव्या, न तु 

कर्माद्य्-आग्रहेण विच्छेदः कर्तव्य इत्य् अर्थः ॥

॥ ४.२४ ॥ श्री-रुद्रः प्रचेतसः ॥ ५० ॥
