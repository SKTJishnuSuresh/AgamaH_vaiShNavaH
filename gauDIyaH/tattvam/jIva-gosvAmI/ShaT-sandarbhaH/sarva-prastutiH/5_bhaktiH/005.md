+++
title = "००५"

+++

व्यतिरेकेणाह—


> **धर्मः स्वनुष्ठितः पुंसां वासुदेव****-कथासु[^१७] यः ।**  
> **नोत्पादयेद् यदि रतिं श्रम एव हि केवलम् ॥** [भा।पु। १.२.८]

[^१७]:
    विष्वक्सेन- (ख, च)


वासुदेव-तोषणाभावेन**यदि**[^१८] तत्-**कथासु**तत्-तल्-लीला-वर्णनेषु **रतिं** रुचिं **नोत्पादयेत्**, तदा **श्रमः** स्यान् न तु फलम् । कथा-रुचेः सर्वत्रैवाद्यत्वात् श्रेष्ठत्वाच् च सैवोक्ता । तद्-उपलक्षणत्वेन भजनान्तर-रुचिर् अप्य् उपदिष्टा । **एव**-शब्देन प्रवृत्ति-लक्षण-कर्म-फलस्य स्वर्गादेः क्षयिष्णुत्वम् । **हि**-शब्देन तत्रैव च, तद् यथेह कर्म-जितो लोकः क्षीयते [छा।उ। ८.१.६] इति सोपपत्तिक-श्रुति-प्रमाणत्वम् । [निर्णीते केवलम् इत्य् अमर-कोषात्][^१९] **केवलम्** इत्य् अव्ययेननिवृत्ति-मात्र-लक्षण-धर्म-फलस्यासाध्यत्वं,[^२०] सिद्धस्यापि नश्वरत्वम्, तत्रापि तेनैव हि-शब्देन यस्य देवे परा भक्तिर् [श्वे।उ। ६.२३] इत्य्-आदि-श्रुति-प्रमाणत्वम्, नैष्कर्म्यम् अप्य् अच्युत-भाव-वर्जितम् [१.५.१२] इत्य्-आदि, श्रेयः-सृतिं भक्तिम् उदस्य ते विभो क्लिश्यन्ति ये केवल-बोध-लब्धये [भा।पु। १०.१४.४]इत्य्-आदि, आरुह्य कृच्छ्रेण परं पदं ततः पतन्त्य् अधोऽनादृत-युष्मद्-अङ्घ्रयः [भा।पु। १०.२.३२] इत्य्-आदि वचन-प्रमाणत्वं च सूचितम् । 

[^१८]:
    वासुदेवालम्बनाभावेन (छ, ज, झ, ञ, य)


[^१९]:
    नोत् इन् छ, ज, झ, ञ, य। प् सेएम्स् तो हवे रेजेच्तेद् थिस् रेअदिन्ग् इन् अ लतेर् एदितिओन्। 


[^२०]:
    केवल-शब्देन (छ, ज, झ, ञ, य)


श्लोक-द्वयेन भक्तिर् निरपेक्षा, ज्ञान-वैराग्ये तु तत्-सापेक्षे इति लभ्यते । तद् एवं भक्ति-फलत्वेनैव धर्मस्य साफल्यम् उक्तम् ।
