+++
title = "१४९"

+++

तथा सकृद्-भजनेनैव सर्वम् अप्य् आयुः सफलम् इत्य् उदाहृतम् एव श्री-शौनक-वाक्येन आयुर् हरति वै पुंसाम् उद्यन्न् अस्तं च यन्न् असौ [भा।पु। २.३.१७] इत्य्-आदि-ग्रन्थेन । एवं भक्त्य्-आभासेनाप्य् अजामिलादौ पापघ्नत्वं च दृश्यते । तथा सर्व-कर्मादि-विध्वंस-पूर्वक-परम-गति-प्राप्ताव् अपि स्वल्पायासेनैव[^१५४] भक्तेः कारणत्वं च श्रूयते । लघु-भागवते—

[^१५४]:
    स्वल्पाभ्यासेनैव (ञ)



> वर्तमानं च यत् पापं यद् भूतं यद् भविष्यति ।  
> तत् सर्वं निर्दहत्य् आशु गोविन्दानल-कीर्तनात्[^१५५] ॥ इति ।

[^१५५]:
    गोविन्द-नाम-


तथैव च तत्र यथा-कथञ्चित् तद्-भक्ति-सम्बन्धस्य कारणत्वं दृश्यते । ब्रह्म-वैवर्ते—


> स समाराधितो देवो मुक्तिकृत् स्याद् यथा तथा ।  
> अनिच्छयापि हुत-भुक् संस्पृष्टो[^१५६] दहति द्विजाः ॥ इति ।

[^१५६]:
    सम्पृक्तो


स्कान्दे उमा-महेश्वर-संवादे—


> दीक्षा-मात्रेण कृष्णस्य नरा मोक्षं लभन्ति वै ।  
> किं पुनर् ये सदा भक्त्या पूजयन्त्य् अच्युतं नराः ॥इति ।

बृहन्-नारदीये—


> अकामाद् अपि ये विष्णोः सकृत् पूजां प्रकुर्वते ।  
> न तेषां भव-बन्धस् तु कदाचिद् अपि जायते ॥ [ना।पु। १.३६.५८] इति ।

पाद्मे देव-द्युति-स्तुतौ—


> सकृद् उच्चारयेद् यस् तु नारायणम् अतन्द्रितः ।  
> शुद्धान्तःकरणो भूत्वा निर्वाणम् अधिगच्छति ॥ इति ।

तथान्यत्र—


> सम्पर्काद् यदि वा मोहाद् यस् तु पूजयते हरिम् ।  
> सर्व-पाप-विनिर्मुक्तः प्रयाति परमं पदम् ॥

इतिहास-समुच्चये श्री-नारद-पुण्डरीक-संवादे च—


> ये नृशंसा दुराचाराः पापाचार-रताः सदा ।  
> तेऽपि यान्ति परं धाम नारायण-पदाश्रयाः ॥  
> लिप्यन्ते न च पापेन वैष्णवा वीत-कल्मषाः ।  
> पुनन्ति सकलान् लोकान् सहस्रांशुर् इवोदितः ॥  
> जन्मान्तर-सहस्रेषु यस्य स्यान् मतिर् ईदृशी ।  
> दासोऽहं वासुदेवस्य सर्वान् लोकान् समुद्धरेत् ॥  
> स याति विष्णु-सालोक्यं पुरुषो नात्र संशयः ।   
> किं पुनस् तद्-गत-प्राणाः पुरुषाः संयतेन्द्रियाः ॥

अत एव—


> सकृद् एव प्रपन्नो यस् तवास्मीति च याचते ।  
> अभयं सर्वदा तस्मै ददाम्य् एतद् व्रतं मम ॥

इति रामायणे श्री-रामचन्द्र-वाक्यं च, 


> सकृद् एव प्रपन्नो यस् तवास्मीति च याचते ।  
> अभयं सर्वदा तस्मै[^१५७] ददाम्य् एतद् व्रतं हरेः ॥

[^१५७]:
    अभयं सर्व-भूताय (क, ख, च)


इति च गरुड-पुराणे । तथा चाह—


> **आपन्नः संसृतिं घोरां यन्-नाम विवशो गृणन् ।**  
> **ततः सद्यो विमुच्येत यद् बिभेति स्वयं भयम् ॥** [भा।पु। १.१.१४] इति।

स्पष्टम् ॥ १.१ ॥ श्री-शौनकः ॥ १४९ ॥
