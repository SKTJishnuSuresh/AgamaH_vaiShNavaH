+++
title = "२५४"

+++

किं बहुना, एतद्-अर्थम् एवास्य महा-पुराणाविर्भाव इति भवतानुदित-प्रायं यशो भगवतोऽमलम् [भा।पु। १.५.८] इत्य्-आदौ, समाधिनानुस्मर तद्-विचेष्टितम् [भा।पु। १.५.१६] इत्य्-आदौ च वर्णितम् ।सा च लीला द्विविधा—सृष्ट्य्-आदि-रूपा लीलावतार-विनोद-रूपा च । तयोर् उत्तरा तु प्रशस्ततरेत्य् आशयेनाह—


> **प्राधान्यतो यान् ऋष आमनन्ति**  
> **लीलावतारान् पुरुषस्य भूम्नः ।**  
> **आपीयतां कर्ण-कषाय-शोषान्**  
> **अनुक्रमिष्ये त इमान् सुपेशान् ॥** [भा।पु। २.६.४६]

यद्यपि पूर्वम् आद्योऽवतारः पुरुषः परस्य [भा।पु। २.६.४०] इत्य्-आदि-ग्रन्थेन पुरुषं कालादि-तच्-छक्तिं मन-आदि-तत्-कार्यं, ब्रह्मादि-तद्-गुणावतारान्, दक्षादि-तत्-तद्-विभूतींश् चोक्तवान् अस्मि, तेन च सृष्ट्य्-आदि-लीलाः, तथापि **यान्** हे **ऋषेपुरुषस्य भूम्नोलीलावतारान्** प्राधान्येन **आमनन्ति,** तान् एव **इमान्** मम हृदयाधिरूढान् **कर्ण-कषाय-शोषान्** तद्-इतर-श्रवण-राग-हन्तॄन् । किं च, **सुपेशान्** परम-मनोहरान् **अनुक्रमिष्ये** । तद्-अनुक्रमेण **आ** सम्यक् **पीयताम्** ॥

॥ २.६ ॥ श्री-ब्रह्मा नारदम् ॥ २५४॥
