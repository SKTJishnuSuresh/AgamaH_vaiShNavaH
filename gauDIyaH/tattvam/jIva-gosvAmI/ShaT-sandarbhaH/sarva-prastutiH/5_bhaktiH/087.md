+++
title = "०८७"

+++

श्री-सूतोपदेशान्तेऽपि पञ्चभिः—


> **नैष्कर्म्यम् अप्य् अच्युत-भाव-वर्जितं**  
> **न शोभते ज्ञानम् अलं निरञ्जनम् ।**  
> **कुतः पुनः शश्वद् अभद्रम् ईश्वरे**  
> **न चार्पितं कर्म यद् अप्य् अकारणम् ॥** [भा।पु। १२.१२.५२]

टीका च—इदानीं ज्ञान-कर्मादराद् अपि भगवत्-कीर्तनादिष्व् एवादरः कर्तव्य इत्य् आह—**नैष्कर्म्यं**ब्रह्म, तत्-प्रकाशकं **यज् ज्ञानं,** यतो **निरञ्जनम्** उपाधि-निवर्तकं, तद् **अपि अच्युत-भक्ति-वर्जितं** चेन् **न शोभते** नापरोक्ष-पर्यन्तं भवतीत्य् अर्थः॥ इत्य्-आदिका॥ [भागवतस्य १.५.१२ साङ्ख्यक-श्लोकोऽपि द्रष्टव्यः । पुनरुक्तिर् आदरात्।]
