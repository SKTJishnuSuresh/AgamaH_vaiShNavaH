+++
title = "०४८"

+++

श्री-कुमारोपदेशेऽपि ज्ञानोपदेशानन्तरम्—


> **यत्-पाद-पङ्कज-पलाश-विलास-भक्त्या**  
> **कर्माशयं ग्रथितम् उद्ग्रथयन्ति सन्तः ।**  
> **तद्वन् न रिक्त-मतयो यतयोऽपि रुद्ध-**  
> **स्रोतो-गणास् तम् अरणं भज वासुदेवम् ॥**  
> **कृच्छ्रो महान् इह भवार्णवम् अप्लवेशां**  
> **षड्-वर्ग-नक्रम् असुखेन तितीर्षयन्ति ।**  
> **तत् त्वं हरेर् भगवतो भजनीयम् अङ्घ्रिं**  
> **कृत्वोडुपं व्यसनम् उत्तर दुस्तरार्णम् ॥** [भा।पु। ४.२२.३९-४०]

टीका च—तम् अवेहि [भा।पु ४.२२.३७] इति ज्ञानम् उपदिष्टम् । तस्य दुष्करत्वेन भक्तिम् उपदिशति द्वाभ्यां, यत्-पाद-पङ्कजेत्य्-आदिकम् आरभ्य ।[^४७] ननु ब्रह्मविद् आप्नोति परम् [तै।उ। २.१.१] इति श्रुतेः कथं यतयो नोद्ग्रथयन्तीत्य् उच्यते ? तत्राह—कृच्छ्र इति । **अप्लवेशां** न प्लवस् तरण-हेतुर् ईट् ईशो येषां, तेषाम् **इह** तरणे **महान् कृच्छ्रः** क्लेशः । ते ह्य् **असुखेन**योगादिनाइन्द्रिय-षड्-वर्ग-ग्राहं[^४८] **भवार्णवं तितीर्षन्ति** । **तत्** तस्माद् । **उडुपं** प्लवम् । **दुस्तरार्णं** दुस्तरार्णवम् ॥ इत्य् एषा । 

[^४७]:
    "यत् पादेत्य्-आदिकम् आरभ्य" इत्य् अत्र "यस्य पाद-पङ्कजयोः पलाशानि अङ्गुलयस् तेषां विलासः कान्तिस् तस्य भक्त्या स्मृत्या कर्माशयम् अहङ्कार-रूपं हृदय-ग्रन्थिं कर्मभिर् एव ग्रथितम् । रिक्ता निर्विषया मतिर् येषाम् । निरुद्धः प्रत्याहृतः स्रोतो-गण इन्द्रिय-वर्गो यैः । अरणं शरणम् ॥" इत्य् अतिरिक्त-पाठः झ-ग्रन्थे उपलभ्यते ॥


[^४८]:
    योगादिना नोत् इन् य।


समान-प्राप्ययोर् अपि पथोर् एकस्य दुर्गमत्व-कथनेनान्यस्याभिधेयत्वं स्वत एव सिध्यति । अत्र तितीर्षन्ति मात्रं, न तु तरन्तीत्य् अर्थो ज्ञेयः ।

॥४.२२॥ श्री-सनत्-कुमारः श्री-पृथुम् ॥४८॥
