+++
title = "०४१-४२"

+++

श्री-ब्रह्म-नारद-संवादेऽपि—


> **सम्यक् कारुणिकस्येदं वत्स ते विचिकित्सितम् ।**  
> **यद् अहं चोदितः सौम्य भगवद्-वीर्य-दर्शने ॥** [भा।पु। २.५.९]

अग्रे च सर्व-शास्त्र-समन्वयेन—

**नारायण-परा वेदा** [भा।पु। २.५.१५-१६] इत्य्-आदि ।[^४०]

श्री-**नारायण** एवोपास्यत्वेन **परस्** तात्पर्य-विषयो येषां, ते **वेदाः** । नन्व् अन्येऽपि देवास् तत्रोपास्यत्वेनाभिधीयन्ते ? सत्यं, तेऽपि नारायणाङ्ग-प्रभवत्वेनैव तथा वर्ण्यन्त इत्य् अर्थः । येऽपि तद्-आश्रया **लोकास्** तत्-पद-प्राप्ति-हेतवः । **मखाश्** च ते तत्-**परा** एव, तद्-आनन्दांशाभास-रूपत्वात् तत्-साधनत्वाच् चेति भावः । 

[^४०]:
    नारायण-परा वेदा देवा नारायणाङ्गजाः
    नारायण-परा लोका नारायण-परा मखाः
    नारायण-परो योगो नारायण-परं तपः
    नारायण-परं ज्ञानं नारायण-परा गतिः


तथा **योगो**ऽष्टाङ्गः साङ्ख्यं च । तत्-साध्यं **तपश्** चित्तैकाग्र्यम् । तत्-साध्यं ब्रह्म-**ज्ञानं** च तत्-**परं**, तदीय-सामान्याकार-प्रकाशत्वात् तज्-ज्ञानस्य योग-तपसोस् तत्-साधनत्वाच् चेति भावः । किं बहुना ?**गतिस्** तत्-प्राप्यं ब्रह्मापि तत्-**परा,** तदीय-सामान्याकार-प्रकाशत्वेन तद्-अधीनाविर्भावत्वात् । तद् उक्तं श्री-मत्स्य-देवेन सत्यव्रतं प्रति—


> मदीयं महिमानं च परं ब्रह्मेति शब्दितम् ।  
> वेत्स्यस्य् अनुगृहीतं मे सम्प्रश्नैर् विवृतं हृदि ॥ [भा।पु। ८.२४.३८] इति ॥

॥ २.५ ॥ श्री-ब्रह्मा नारदम् ॥ ४१-४२ ॥
