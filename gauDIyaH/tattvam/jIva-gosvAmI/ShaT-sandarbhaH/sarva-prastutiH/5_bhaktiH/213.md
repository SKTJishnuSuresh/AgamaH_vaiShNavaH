+++
title = "२१३"

+++

शुद्ध-भक्तास् त्व् एके श्री-गुरोः श्री-शिवस्य च श्री-भगवता सहाभेद-दृष्टिं तत्-प्रियतमत्वेनैव मन्यन्ते, यथा—


> **वयं तु साक्षाद् भगवन् भवस्य**  
> **प्रियस्य सख्युः क्षण-सङ्गमेन ।**  
> **सुदुश्चिकित्स्यस्य भवस्य मृत्योर्**  
> **भिषक्तमं त्वाद्य गतिं गताः स्म ॥** [भा।पु। ४.३०.३८]

टीका च—तव यः प्रियः सखा तस्य **भवस्य** । अत्यन्तम् अचिकित्सस्य **भवस्य** जन्मनो **मृत्योश्** च **भिषक्तमं** सद्-वैद्यं **त्वां गतिं** प्राप्ताः ॥ इत्य् एषा । श्री-शिवो ह्य् एषां वक्तॄणां गुरुः ॥

॥ ४.३० ॥ श्री-प्रचेतसः श्रीमद्-अष्ट-भुज-पुरुषम् ॥ २१३ ॥
