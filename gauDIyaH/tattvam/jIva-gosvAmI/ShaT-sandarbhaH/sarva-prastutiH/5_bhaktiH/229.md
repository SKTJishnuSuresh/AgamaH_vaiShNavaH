+++
title = "२२९"

+++

कर्म-ज्ञान-मिश्रा, यथा—


> **निषेवितेनानिमित्तेन स्व-धर्मेण महीयसा ।**  
> **क्रिया-योगेन शस्तेन नातिहिंस्रेण नित्यशः ॥**  
> **मद्-धिष्ण्य-दर्शन-स्पर्श-पूजा-स्तुत्य्-अभिवन्दनैः ।**  
> **भूतेषु मद्-भावनया सत्त्वेनासङ्गमेन च ॥**  
> **महतां बहु-मानेन दीनानाम् अनुकम्पया ।**  
> **मैत्र्या चैवात्म-तुल्येषु यमेन नियमेन च ॥**  
> **आध्यात्मिकानुश्रवणान् नाम-सङ्कीर्तनाच् च मे ।**  
> **आर्जवेनार्य-सङ्गेन निरहङ्क्रियया तथा ॥**  
> **मद्-धर्मणो गुणैर् एतैः परिसंशुद्ध आशयः ।**  
> **पुरुषस्याञ्जसाभ्येति श्रुत-मात्र-गुणं हि माम् ॥** [भा।पु। ३.२९.१५-१९]

**निषेवितेन** सम्यग् अनुष्ठितेन । **अनिमित्तेन** च निष्कामेन । **स्व-धर्मेण** नित्य-नैमित्तिकेन । **महीयसा** श्रद्धादि-युक्तेन । **क्रिया-योगेन** पञ्चरात्राद्य्-उक्त-वैष्णवानुष्ठानेन । **शस्तेन** उत्तम-देश-कालादि-मता निष्कामेन च । **नातिहिंस्रेण** अतिहिंसा-रहितेन । **अति**-शब्दः प्राणादि-पीडा-परित्याग-फल-पत्रादि-जीवावयव-स्वीकारार्थः । **मद्-धिष्ण्यं** मद्-अर्चादि[^२४०] । भूतेष्व् अन्तर्यामित्वेन **मद्-भावनया** । **सत्त्वेन** धैर्येण । **असङ्गमेन** वैराग्येण च । अहिंसा-सत्यास्तेय-ब्रह्मचर्यापरिग्रहा **यमाः**[यो।सू। २.३०] । शौच-सन्तोष-तपः-स्वाध्यायेश्वर-प्रणिधानानि **नियमाः** [यो।सू। २.३२]। **आध्यात्मिकम्**आत्मानम् आत्म-विवेक-शास्त्रम् । **निरहङ्क्रियया** गर्व-राहित्येन । **मद्-धर्मणो** मद्-धर्मानुष्ठातुः पुरुषस्य **आशयश्** चित्तम् । **श्रुत-मात्र-गुणं माम् अञ्जसाभ्येति,** मद्-गुण-श्रुति-मात्रेण मयि [भा।पु। ३.२९.११] इत्य्-आद्य्-उक्त-लक्षणां ध्रुवानुस्मृतिं प्राप्नोतीत्य् अर्थः । अत्राध्यात्मिक-श्रवणादिना ज्ञानाङ्गेन ज्ञान-मिश्रत्वम् अपि ॥

[^२४०]:
    मत्-प्रतिमादि, तस्य दर्शनादि (ख)


॥ ३.२९ ॥ श्री-कपिल-देवः ॥ २२९ ॥
