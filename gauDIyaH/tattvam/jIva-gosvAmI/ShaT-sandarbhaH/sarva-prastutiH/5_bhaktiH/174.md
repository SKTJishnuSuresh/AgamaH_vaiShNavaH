+++
title = "१७४"

+++

[^१९२]:
    इति ह्य् अपराधेषु गण्यते इति ख-ग-च-करलिपीनां पाठान्तरम् ।


अथ प्रकृतम् अनुसरामः ।[^१९३] तद् एवं योग-त्रयं तद्-अधिकार-हेतूंश् चोक्त्वा कर्मणोऽपि यथा भगवत्-सम्मुख्य-रूपत्वं स्यात्, तथाह—

[^१९३]:
    नोत् इन् ख-ग-च।



> **स्व-धर्म-स्थो यजन् यज्ञैर् अनाशीः-काम उद्धव ।**  
> **न याति स्वर्ग-नरकौ यद्य् अन्यन् न समाचरेत् ॥**  
> **अस्मिन् लोके वर्तमानः स्व-धर्म-स्थोऽनघः शुचिः ।**  
> **ज्ञानं विशुद्धम् आप्नोति मद्-भक्तिं वा यदृच्छया ॥**   
> [भा।पु। ११.२०.१०-११]


टीका च—**अनाशीः-कामो**ऽफल-कामः । **अन्यन्** निषिद्धं काम्यं च । **नरक**-यानं हि द्विधैव भवति—विहितातिक्रमाद् वा, निषिद्धाचरणाद् वा । अतः स्व-धर्म-स्थत्वान् निषिद्ध-वर्जनाच् च नरकं न याति, अफल-कामत्वान् न स्वर्गम् अपीत्य् अर्थः । किन्त्व् **अस्मिन् लोके** अस्मिन्न् एव देहे । **अनघो** निषिद्ध-परित्यागी । अतः **शुचिर्** निवृत्त-रागादि-मलः । यदृच्छयेति केवल-ज्ञानाद् अपि भक्तेर् दुर्लभतां द्योतयति ॥ इत्य् एषा ।

अत्राफल-कामत्वं केवलेश्वराज्ञा-बुद्ध्या कुर्वाणत्वम् । अत्र ज्ञानि-सङ्गे सति तन्-मात्रत्वम् एव भगवद्-अर्पणं भवेत् । भक्त-सङ्गे तु तत्-सन्तोषमयत्वम् । 

अतो **यदृच्छया** इति पूर्ववद् भक्त-सङ्ग-तत्-कृपा-लक्षणं भाग्यं बोधितम् । यद् उक्तम् एतावान् एव यजतामिह निःश्रेयसोदयः[भा।पु। २.३.११] इत्य्-आदि । 

॥ ११.२० ॥ श्री-भगवान् ॥ १७०-१७४ ॥
