+++
title = "२१९"

+++

तद् एव कर्मार्पणम् उपपादयति त्रिभिः—


> **एतत् संसूचितं ब्रह्मंस् ताप-त्रय-चिकित्सितम् ।**  
> **यद् ईश्वरे भगवति कर्म ब्रह्मणि भावितम् ॥** [भा।पु। १.५.३२]

**ब्रह्मन्** ! हे वेद-व्यास ! **एतत् ताप-त्रयस्य चिकित्सितं** चिकित्सा तैश् चातुर्मास्य-वासिभिः परमहंसैः **सूचितम्** । किं तत् ? **भगवति कर्म** यत् समर्पितं भवति, तत्र कर्म-समर्पणम् एवेत्य् अर्थः । कथं-भूते ? स्वयं **भगवति** पूर्ण-स्वरूपैश्वर्यादि-मत्तया सर्वांशिन्य् एव, केनचिद् अंशेन जीवादि-नियन्तृतया **ईश्वरे** परमात्म-शब्द-वाच्ये, स्वरूप-भूत-विशेषेण[^२२८] विना केवल-चिन्-मात्रतया प्रतिपाद्यत्वेन **ब्रह्मनि** तच्-छब्द-वाच्ये ॥

[^२२८]:
    -विशेषणेन  (य); -विशेषान् (ख, च)

