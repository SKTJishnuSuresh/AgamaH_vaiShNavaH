+++
title = "१३१"

+++

सर्व-प्रीणन-हेतुत्वम् उक्तम्—यथा तरोर् मूल-निषेचनेन [भा।पु। ४.३१.१२] इत्य्-आदिना । तथाह—


> **सुरुचिस् तं समुत्थाप्यपादावनतम् अर्भकम् ।** 

**परिष्वज्याह जीवेति बाष्प-गद्गदया गिरा ।**


> **यस्य प्रसन्नो भगवान् गुणैर् मैत्र्य्-आदिभिर् हरिः ।**  
> **तस्मै नमन्ति भूतानि निम्नम् आप इव स्वयम् ॥** [भा।पु। ४.९.४६-४७]

**सुरुचिर्** निज-विद्वेषिणी मातुः सपत्न्य् अपि तं भगवद्-आराधनत आगतं श्री-ध्रुवम् । यथा पाद्मे—


> येनार्चितो हरिस् तेन तर्पितानि जगन्त्य् अपि ।  
> रज्यन्ति जन्तवस् तत्र जन्गमाः स्थावरा अपि ॥ इति ।

॥ ४.९ ॥ श्री-मैत्रेयः ॥ १३१ ॥
