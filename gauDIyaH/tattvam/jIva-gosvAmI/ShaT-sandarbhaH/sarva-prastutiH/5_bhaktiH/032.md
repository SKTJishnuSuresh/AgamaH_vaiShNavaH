+++
title = "०३२"

+++

किं च—


> **एतावान् एव यजताम् इह निःश्रेयसोदयः ।**  
> **भगवत्य् अचलो भावो यद् भागवत-सङ्गतः ॥** [भा।पु। २.३.११]

टीका च—पूर्वोक्त-नाना-देवता-यजनस्यापि संयोग-पृथक्त्वेन भक्तियोग-फलत्वम् आह—**एतावान्** इति । इन्द्रादीन् अपि **यजताम्** इह तत्-तद्-यजने **भागवतानां सङ्गतोभावो** भक्तिर् भवतीति **यद् एतावान् एव निःश्रेयसस्य** परम-पुरुषार्थस्य **उदयो** लाभः । अन्यत् तु सर्वं तुच्छम् इत्य् अर्थः॥ इत्य् एषा । 

अत्र इन्द्रम् इन्द्रिय-कामस् तु[भा।पु। २.३.२] इत्य्-आद्य् उक्तम् इन्द्रिय-पाटवादिकं पृथक्त्वेन फलम् । भागवतेन संयोगे तु भावः फलं । खादिर-यूप-संयोगे यागस्य फल-वैशिष्ट्यवद् इति ज्ञेयम् ॥

॥२.३॥ श्री-शुकः ॥ ३१-३२ ॥
