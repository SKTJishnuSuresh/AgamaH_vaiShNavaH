+++
title = "०२३"

+++

श्री-भागवताविर्भाव-कारणे श्री-नारद-व्यास-संवादेऽपि—


> नैष्कर्म्यम् अप्य् अच्युत-भाव-वर्जितं  
> न शोभते ज्ञानम् अलं निरञ्जनम्  
> कुतः पुनः शश्वद् अभद्रम् ईश्वरे  
> न चार्पितं कर्म यद् अप्य् अकारणम् ॥ [भा।पु। १.५.१२] इत्य्-आद्य् उदाहृतम् ।

टीका च—निष्कर्म ब्रह्म तद्-एकाकारत्वान् निष्कर्मता-रूपं **नैष्कर्म्यम्** । अज्यते अनेनेत्य् अञ्जनम् उपाधिः, तन्-निवर्तकं **निरञ्जनम्** । एवं-भूतम् अपि **ज्ञानमच्युते भावो** भक्तिस् तद्-**वर्जितं** चेद् **अलम्** अत्यर्थं **न शोभते** सम्यग् अपरोक्षाय न कल्पत इत्य् अर्थः। तदा **शश्वत्** साधन-काले फल-काले च **अभद्रं** दुःख-रूपं यत् काम्यं **कर्म**, **यद् अप्यकारणम्** अकाम्यं तच् चेति चकारस्यान्वयः । तद् अपि **कर्म ईश्वरे नार्पितं** चेत् **कुतः पुनः शोभते** ? बहिर्-मुखत्वेन सत्त्व-शोधकत्वाभावातित्य् एषा । 

तद् एवं ज्ञानस्य भक्ति-संसर्गं विना कर्मणस् तद्-उपपादकत्वं विना व्यर्थत्वं व्यक्तम् । 

किं च—जुगुप्सितं धर्म-कृतेऽनुशासतःस्वभाव-रक्तस्य महान् व्यतिक्रमः ॥ [भा।पु। १.५.१५]इत्य्-आदिकम् उक्त्वाह—


> त्यक्त्वा स्व-धर्मं चरणाम्बुजं हरेर्  
> भजन्न् अपक्वोऽथ पतेत् ततो यदि ।  
> यत्र क्व वाभद्रम् अभूद् अमुष्य किं  
> को वार्थ आप्तोऽभजतां स्व-धर्मतः ॥ [भा।पु। १.५.१७]

टीका च—  

> इदानीं तु नित्य-नैमित्तिक-स्वधर्म-निष्ठाम् अप्य् अनादृत्य  
केवलं हरि-भक्तिर् एवोपदेष्टव्या इत्य् आशयेनाह—त्यक्त्वेति ।  
ननु स्वधर्म-त्यागेन **भजन्** भक्ति-परिपाकेन यदि कृतार्थो भवेत् तदा न काचिच् चिन्ता । यदि पुनर् **अपक्व** एव म्रियेत ततो भ्रश्येद् वा, तदा तु स्वधर्म-त्याग-निमित्तोऽनर्थः स्याद् इत्य् आशङ्क्याह—**ततो** भजनात् **पतेत्** कथञ्चिद् भ्रश्येन् म्रियेत वा **यदि** तदापि भक्ति-रसिकस्य कर्मानधिकारान् नानर्थ-शङ्का अङ्गीकृत्याप्य् आह । वा-शब्दः कटाक्षे ।**यत्र क्व वा** नीच-योनाव् अपि **अमुष्य** भक्ति-रसिकस्य **अभद्रम् अभूत् किम्**? नाभूद् एवेत्य् अर्थः । भक्ति-वासना-सद्-भावाद् इति भावः । **अभजताम्** अभजद्भिस् तु केवलं **स्वधर्मतः को वार्थ आप्तः**प्राप्तः ?**अभजताम्** इति षष्ठी सम्बन्ध-मात्र-विवक्षया इत्य् एषा ॥

॥ १.५ ॥ श्री-नारदः श्री-व्यासम् ॥२३॥
