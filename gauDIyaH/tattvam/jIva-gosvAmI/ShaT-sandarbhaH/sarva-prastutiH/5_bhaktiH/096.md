+++
title = "०९६"

+++

यच् च तत्र ज्ञानम् अभिधीयते, तद् अपि भक्त्य्-अन्तर्-भूततयैव लभ्यम् । यथा—


> **पुरेह भूमन् बहवोऽपि योगिनस्**  
> **त्वद्-अर्पितेहा निज-कर्म-लब्धया ।**  
> **विबुध्य भक्त्यैव कथोपनीतया**  
> **प्रपेदिरेऽञ्जोऽच्युत ते गतिं पराम् ॥**[भा।पु। १०.१४.५]

हे **भूमन्**, **इह** लोके **पूर्वं बहवो योगिनोऽपि** सन्तो योगैर् ज्ञानम् अप्राप्य पश्चात् त्वयि **अर्पितेहा** लौकिक्य् अपि चेष्टा । तथा**अर्पितानि** यानि **निजानि कर्माणि,** तैर् **लब्धया** कथा-रुचि-रूपया, पुनश् च **कथोपनीतया** त्वत्-समीपं प्रापितया कथनीय-रुचि-रूपया **भक्त्यैवअञ्जः** सुखेन **विबुध्य**आत्म-तत्त्वम् आरभ्य श्री-भगवत्-तत्त्व-पर्यन्तम् अनुभूय तव **पराम्**अन्तरङ्गां **गतिं** प्राप्ताः । श्री-गीतोपनिषत्सु च, अहं सर्वस्य प्रभवो मत्तः [गीता १०.८] इत्य्-आदिभिः शुद्धां भक्तिम् उपदिश्याह—


> तेषाम् एवानुकम्पार्थम् अहम् अज्ञानजं तमः ।  
> नाशयाम्य् आत्म-भाव-स्थो ज्ञान-दीपेन भास्वता ॥ [गीता १०.११] इति ।

॥ १०.१४ ॥ ब्रह्मा श्री-भगवन्तम् ॥ ९६ ॥
