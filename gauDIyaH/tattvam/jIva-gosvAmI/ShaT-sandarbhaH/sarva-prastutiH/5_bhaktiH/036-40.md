+++
title = "०३६-४०"

+++

तस्याङ्गानि च निष्फलानीत्य् आह पञ्चभिः—


> **बिले बतोरुक्रम-विक्रमान् ये**  
> **न शृण्वतः कर्ण-पुटे नरस्य ।**  
> **जिह्वासती दार्दुरिकेव सूत**  
> **न चोपगायत्य् उरुगाय-गाथाः ॥** [भा।पु। २.३.२०]

**न शृण्वतः** अशृण्वतो **नरस्यये कर्ण-पुटे** ते **बिले** वृथा-रन्ध्रे इत्य् अर्थः । **असती** दुष्टा ॥


> **भारः परं पट्ट-किरीट-जुष्टम्**  
> **अप्य् उत्तमाङ्गं न नमेन् मुकुन्दम् ।**  
> **शावौ करौ नो कुरुते सपर्यां**  
> **हरेर् लसत्-काञ्चन-कङ्कणौ वा ॥** [भा।पु। २.३.२१]

**पट्ट**-वस्त्रौष्णीषेण **किरीटेन** वा **जुष्टम्** अपि । अप्य्-अर्थे **वा**-शब्दः ।


> **बर्हायिते ते नयने नराणां**  
> **लिङ्गानि विष्णोर् न निरीक्षतो ये ।**  
> **पादौ नृणां तौ द्रुम-जन्म-भाजौ**  
> **क्षेत्राणि नानुव्रजतो हरेर् यौ ॥** [भा।पु। २.३.२२]

**द्रुम-जन्म-भाजौ** द्रुमवज्जन्मभजेते इति तथा वृक्ष-मूल-तुल्याव् इत्य् अर्थः ॥


> **जीवञ् छवो भागवताङ्घ्रि-रेणुं**  
> **न जातु मर्त्योऽभिलभेत यस् तु ।**  
> **श्री-विष्णु-पद्या मनुजस् तुलस्याः**  
> **श्वसञ् छवो यस् तु न वेद गन्धम् ॥** [भा।पु। २.३.२३]

श्री-विष्णु-पद्यास् तत्-पाद-लग्नायाः ॥


> **तद् अश्म-सारं हृदयं बतेदं**  
> **यद् गृह्यमाणैर् हरि-नाम-धेयैः**  
> **न विक्रियेताथ यदा विकारो**  
> **नेत्रे जलं गात्र-रुहेषु हर्षः ॥** [भा।पु। २.३.२४]

**अश्मवत् सारो** बलं काठिन्यं यस्य । विक्रिया-लक्षणम् **अथेति** । **यदा तद्-विकारो**न भवेत्, तदा नेत्रादौ जलादिकं न भवतीत्य् अर्थः । इदम् एवान्वयेन श्रीमता राज्ञा दृढीकरिष्यते—सा वाग् यया तस्य गुणान् गृणीते [भा।पु। १०.८०.३-४] इत्य्-आदिभ्याम् । तद् एवं श्री-शुक-वाक्यारम्भाध्याय-त्रयाभिधेयत्वेन श्री-भक्तिर् एव लब्धा ।

टीका च—


> तत्र तु प्रथमेऽध्याये कीर्तण-श्रवणादिभिः ।  
> स्थविष्ठे भगवद्-रूपे मनसो धारणोच्यते ॥[भा।दी। २.१.१]  
> द्वितीये तु ततः स्थूल-धारणातो जितं मनः ।  
> सर्व-साक्षिणि सर्वेशे विष्णौ धार्यम् इतीर्यते ॥[भा।दी। २.२.१]  
> तृतीये विष्णु-भक्तेस् तु वैशिष्ट्यं शृण्वतो मुनेः ।  
> भक्त्य्-उद्रेकेण तत्-कर्म-श्रवणादर ईर्यते ॥ [भा।दी। २.३.१]इत्य् एषा ॥

॥ २.३ ॥ श्री-शौनकः श्री-सूतम् ॥ ३३-४० ॥
