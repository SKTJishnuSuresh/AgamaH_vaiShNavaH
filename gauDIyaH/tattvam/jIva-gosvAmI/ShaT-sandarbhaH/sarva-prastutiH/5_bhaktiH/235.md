+++
title = "२३५"

+++

तद् एवं बहुधा साधितैषा  
अकिञ्चनात्यन्तिकीत्य्-आदि-संज्ञा भक्तिर् द्विविधा—  
वैधी, रागानुगा चेति ।  
तत्र वैधी शास्त्रोक्त-विधिना प्रवर्तिता ।  
स च विधिर् द्विविधः—  
तत्र प्रथमः प्रवृत्ति-हेतुः,  
तद् अनुक्रम-कर्तव्याकर्तव्यानां ज्ञान-हेतुश् च ।  
प्रथमस् तूदाहृतः—


> तस्माद् एकेन मनसा  
> भगवान् सात्वतां पतिः ।  
> श्रोतव्यः कीर्तितव्यश् च  
> ध्येयः पूज्यश् च नित्यदा ॥  
> [भा।पु। १.२.१४] 

इत्य्-आदिना ।

द्वितीयश् चार्चन-व्रतादि-गतः । तम् आह—


> माम् एव नैरपेक्ष्येण  
> भक्ति-योगेन विन्दति ।  
> भक्ति-योगं स लभत  
> एवं यः पूजयेत माम् ॥ 

[भा।पु। ११.२७.५३]

**नैरपेक्ष्येण** अहैतुकेन । 

अहैतुक-भक्ति-योग एव कथं स्यात् ? 

तत्राह—**भक्ति-योगम्** इति । एवं—


> यदा स्व-निगमेनोक्तं  
> द्विजत्वं प्राप्य पूरुषः ।  
> यथा यजेत मां भक्त्या  
> श्रद्धया तन् निबोध मे ॥   
> अर्चायां स्थण्डिलेऽग्नौ  
> वा सूर्ये वाप्सु हृदि द्विजे ।  
> द्रव्येण भक्ति-युक्तोऽर्चेत्  
> स्व-गुरुं माम् अमायया ॥[^२४६][भा।पु। ११.२७.८-९]

[^२४६]:
    एष श्लोकः ख-करलिपितः प्राप्तः ॥


इत्य्-आद्य्-उक्त-विधिना ॥

॥ ११.२७ ॥ श्री-भगवान् ॥ २३५ ॥
