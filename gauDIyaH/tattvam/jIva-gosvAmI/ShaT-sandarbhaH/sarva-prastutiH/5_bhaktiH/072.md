+++
title = "०७२"

+++

ततश् च—


> **श्रद्धालुर् मत्-कथाः शृण्वन् सुभद्रा लोक-पावनीः ।**  
> **गायन्न् अनुस्मरन् कर्म जन्म चाभिनयन् मुहुः ॥**  
> **मद्-अर्थे धर्म-कामार्थान् आचरन् मद्-अपाश्रयः ।**  
> **लभते निश्चलां भक्तिं मय्य् उद्धव सनातने ॥** [भा।पु। ११.११.२३-२४]

टीका च—मद्-अर्पणेन[^६४] कर्मभिर् विशुद्ध-सत्त्वस्यान्तरङ्गां भक्तिम् आह—श्रद्धालुरिति । इत्य् एषा ।**अभिनयन्जन्म-कर्म**-लीलयोर् मध्ये येऽंशा निजाभीष्ट-भाव-भक्त-गताः, तान् स्वयम् अनुकुर्वन् भगवद्-गतान् भक्तान्तर-गतांश् च तान् अन्य-द्वारानुकुर्वन्न् इत्य् अर्थः । 

[^६४]:
    मद्-अर्पणैः (र)


किं च, यो **धर्मो** गो-दानादि-लक्षणस् तम् अपि **मद्-अर्थे** मदीय-जन्मादि-महोत्सवाङ्गत्वेनैव । यश् च **कामो** महा-प्रासाद-वासादि-लक्षणः, तम् अपि मद्-अर्थे मदीय-सेवाद्य्-अर्थं मन्-मन्दिर-वासादि-लक्षणत्वेनैव । यश् **चार्थो** धन-सङ्ग्रहः, तम् अपि मद्-अर्थे मत्-सेवा-मात्रोपयोगित्वेनैवाचरन् सेवमानः । 

**मद्-अपाश्रयः** आश्रयान्तर-शून्य-चेताश् च सन्, ताम् एव कथा-श्रवणादि-लक्षणां **भक्तिं मयि निश्चलां** सर्वदा[^६५] अव्यभिचारिणीं लभते, तत्-सुखेन कैवल्यादाव् अप्य् अनादरात् । न च भजनीयस्य चलतया वा सा चलिष्यतीति मन्तव्यम् इत्य् आह—**सनातन** इति ॥

[^६५]:
    काल-त्रयेऽपि (ज, य)

