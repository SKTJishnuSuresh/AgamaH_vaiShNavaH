+++
title = "०९२"

+++

तद् एवम् अस्मिन् श्रीमति महा-पुराणे गुरु-शिष्य-भावेन प्रवृत्तानाम् उपदेश-शिक्षा-वाक्येषु भक्तेर् एवाभिधेयत्वं साधितम् । तथा—


> तत् कथ्यतां महा-भाग यदि कृष्ण-कथाश्रयम् ।  
> अथवास्य पदाम्भोज- मकरन्द-लिहां सताम् ॥[भा।पु। १.१६.६]

इत्य् अनुसारेण सर्वेषाम् इतिहासानाम् अपि तन्-मात्र-तात्पर्यत्वं ज्ञेयम् । विस्तर-भिया तु न विव्रियते । अथान्यत्र च तद् एव दृश्यते । तत्रान्वयेन यथा—


> **एतावान् एव लोकेऽस्मिन् पुंसां धर्मः परः स्मृतः ।**  
> **भक्ति-योगो भगवति तन्-नाम-ग्रहणादिभिः ॥** [भा।पु। ६.३.२२]

**पुंसां** जीव-मात्राणां **परो धर्मः** सार्वभौमो धर्म **एतावान्** एव स्मृतः, नैतद् अधिकः । एतावत्त्वम् एवाह—**तन्-नाम-ग्रहणादिभिर्** यो **भक्ति-योगः** साक्षाद् भक्तिर् इति । **एव**-कारेणान्य-व्यावृत्तत्वं स्पष्टयति—भगवतीति । नाम-ग्रहणादीन्य् अपि यदि कर्मादौ तत्-साद्गुण्याद्य्-अर्थं प्रयुज्यन्ते, तदा तस्य परत्वं नास्ति । तुच्छ-फलार्थं प्रयुक्तत्वेन तद्-अपराधाद् इत्य् अर्थः । तथैव क्षयिष्णु-फल-दातृत्वं च भवतीति भावः ॥

॥ ६.३ ॥ श्री-यमः स्व-भटान् ॥ ९२ ॥
