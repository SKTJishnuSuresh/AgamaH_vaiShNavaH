+++
title = "२०९"

+++

शिक्षा-गुरोर् अप्य् अवश्यकत्वम् आहुः—


> **विजित-हृषीक-वायुभिर् अदान्त-मनस् तुरगं**  
> **य इह यतन्ति यन्तुम् अतिलोलम् उपाय-खिदः ।**  
> **व्यसन-शतान्विताः समवहाय गुरोश् चरणं**  
> **वणिज इवाज सन्त्य् अकृत-कर्ण-धरा जलधौ ॥** [भा।पु। १०.८७.३३]

**ये गुरोश् चरणं समवहाय अतिलोलम्**अतिलोलुपम् **अदान्तम्** अदमितं **मन** एव **तुरगं** विजितैर् इन्द्रियैः प्राणैश् च कृत्वा **यन्तुं** भगवद्-उन्मुखीकर्तुं**प्रयतन्ते**[^२१८] ते **उपाय-खिदः**, तेषु तेषु उपायेषु खिद्यन्ते । अतो व्यसन-शतान्विता भवन्ति । अत एव इह संसारे तिष्ठन्त्य् एव । हे **अज**! **अकृत-कर्णधरा** अस्वीकृत-नाविका **जलधौ** यथा तद्वत् । श्री-गुरु-प्रदर्शित-भगवद्-भजन-प्रकारेण भगवद्-वर्त्म-ज्ञाने सति तत्-कृपया व्यसनानभिभूतौ सत्यां शीघ्रम् एव मनो निश्चलं भवतीति भावः । अतो ब्रह्म-वैवर्ते—

[^२१८]:
    -अन्तर्मुखीकर्तुम्



> गुरु-भक्त्या स मिलति स्मरणात् सेव्यते बुधैः ।  
> मिलितोऽपि न लभ्येत जीवैर् अहमिका-परैः ॥

श्रुतिश् च—


> यस्य देवे परा भक्तिर् यथा देवे तथा गुरुः ।  
> तस्यैते कथिता ह्य् अर्थाः प्रकाशन्ते महात्मनः ॥ [श्वे।उ। ६.२३] इति ॥

॥ १०.८७ ॥ श्रुतयः ॥ २०९ ॥
