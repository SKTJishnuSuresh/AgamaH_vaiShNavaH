+++
title = "१४३"

+++

अत एव तथाभूतत्वेनात्मारामस्य पूर्ण-कामस्यापि तस्य क्षुद्र-गुण-वस्त्व् अपि परितोषाय कल्पत इति दृष्टान्तेनाह—


> **तत्रोपनीत-बलयो रवेर् दीपम् इवादृताः ।**  
> **आत्मारामं पूर्ण-कामं निज-लाभेन नित्यदा ॥**  
> **प्रीत्य्-उत्फुल्ल-मुखाः प्रोचुर् हर्ष-गद्गदया गिरा ।**  
> **पितरं सर्व-सुहृदम् अवितारम् इवार्भकाः ॥** [भा।पु। १.११.४-५]

**तत्र** श्री-द्वारकायाम्। **रवेर्** उपहार-रूपं **दीपम्** आदृतवन्तो जना **इवे**त्य् अर्थः । एवं स्तुत्य्-आदिकम् अपि तत्-प्रीणनताम् अर्हतीत्य् आह—**प्रीत्या** इति । **पितरम् अर्भका इव** इति दृष्टान्तः । तस्य प्रीतावसाधारण-गुण-विशेषम् अप्य् आह—**सर्व-सुहृदम्** इति । सर्व-सुहृत्त्वे लिङ्गम्—**अवितारम्** इति । तथा **आत्माराम-पूर्ण-कामत्वे**ऽपि तादृशस्य[^१५०] स्व-सम्बन्धाभिमानि-प्रीति-मत्-पुत्रादिषु प्रीति-विशेषोदयो यथा दृश्यते, तथा तेषु तं प्रीतिमन्तम् इत्य् अर्थः । एवं कल्पतरु-दृष्टान्तेऽपि भगवतो भक्त-विषयिका[^१५१] कृपा यथार्थम् एवोपपद्यते । ये खलु सहज-तत्-प्रीतिम् एवात्मनि प्रार्थयमाना भजन्ते, तेभ्यस् तद्-दान-याथार्थ्यस्यावश्यकत्वात् । तस्माद् अस्त्य् एवानन्द-रूपस्यापि भक्ताव् आनन्दोल्लास इति ।

[^१५०]:
    तथापि तादृशस्य राज्ञः [क, ख, च, क्रम-सन्दर्भ] 


[^१५१]:
    भक्ति- क, ख, घ, छ, ज, झ, ञ


॥ १.११ ॥ श्री-सूतः ॥ १४३ ॥
