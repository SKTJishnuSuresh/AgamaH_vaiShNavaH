+++
title = "२५३"

+++

अथ लीला-श्रवणम्—


> **ज्ञानं यद् आ प्रतिनिवृत्त-गुणोर्मि-चक्रम्**  
> **आत्म-प्रसाद उत यत्र गुणेष्व् असङ्गः ।**  
> **कैवल्य-सम्मत-पथस् त्व् अथ भक्ति-योगः**  
> **को निर्वृतो हरि-कथासु रतिं न कुर्यात् ॥** [भा।पु। २.३.१२]

**यत्** यासु **कथासुज्ञानं** भवति । कीदृशं ? **आ** सर्वतः **प्रतिनिवृत्तं** उपरतं **गुणोर्मीणां** रागादीनां **चक्रं** समूहो यस्मात् । यतो **यत्र** यासु कथासु तद्-धेतुर् **आत्म-प्रसादश्** च तत्-प्रसाद-हेतुर् विषयानासक्तिश् च । किं बहुना ? तत् फलं यत् **कैवल्यं,** तद् अपि ब्रह्म-भूतः प्रसन्नात्मा[गीता १८.५४] इत्य्-आद्य्-उक्तानुसारेण **सम्मतः पन्थाः** प्राप्ति-द्वारं, यत्र स प्रेमाख्यो **भक्ति-योगो**ऽपि । यासु श्रुत-मात्रासु तत्तदनपेक्ष्यैव भवति, तासु **हरि-कथासु** तच्-चरितेषु कः श्रवण-सुखेन **निर्वृतः** सन् अन्यत्रानिर्वृतो वा **रतिं** रागं **न कुर्यात्**? ॥

॥ २.३ ॥ श्री-शुकः ॥ २५३ ॥
