+++
title = "३३२"

+++

ततश् च नरेष्व् अभीक्ष्णम् [भा।पु। ११.२९.१५] इत्य्-आदिना तादृश-स्वोपासना-विशेषस्य झटिति स्पर्धादि-क्षय-लक्षणं फलम् उक्त्वा, विसृज्य [भा।पु। ११.२९.१६] इत्य्-आदिना, तथा-दृष्ट-साधनं सर्व-नमस्कारम् उपदिश्य, यावत् [भा।पु। ११.२९.१७] इत्य्-आदिना, तादृशोपासनाया अवधिं च सर्वत्र स्वतः स्व-स्फूर्तिम् उक्त्वा, सर्वं [भा।पु। ११.२९.१८] इत्य्-आदिना—

नव्यवद् धृदये यज्-ज्ञो ब्रह्मैतद् ब्रह्म-वादिभिः ।

न मुह्यन्ति न शोचन्ति न हृष्यन्ति यतो गताः ॥ [भा।पु। ४.३०.२०]

इति प्रचेतसः प्रति श्री-भगवद्-वाक्ये तट्-टीकायां च तस्य भगवतः प्रतिपद-नव्य-स्फूर्तिर् एव ब्रह्मेतीति यद् उक्तं, तद् एव तत् फलम् इत्य् उक्त्वा, यद् वा, कथम् अस्यावतारस्य ब्रह्मता भवति ? [गो।ता।उ। २.२८] इति गोपाल-तापनी-प्रसिद्ध-ब्रह्मेत्य्-अभिधान-नराकृति-पर-ब्रह्म-रूप-स्फूर्तिस् तत्-फलम् इत्य् उक्त्वा, तेनैव तादृशोपासनां सर्वोर्ध्वम् अपि प्रशंसति—


> **अयं हि सर्व-कल्पानां सध्रीचीनो मतो मम ।**  
> **मद्-भावः सर्व-भूतेषु मनो-वाक्-काय-वृत्तिभिः ॥** [भा।पु। ११.२९.१९]

**सर्व-कल्पानां** सर्वोपायानां **सध्रीचीनः** समीचीनः । **मद्-भावो** मम श्री-कृष्ण-रूपस्य भावना ।

एतच्[^३०९] च श्री-कृष्ण-भजनस्यान्तर्यामि-भजनाद् अप्य् आधिक्यं श्री-गीतोपसंहारानुसारेण एवोक्तम्—

[^३०९]:
    इ हवे अनुच्छेद ३३३ बेगिन् हेरे।



> ईश्वरः सर्व-भूतानां हृद्-देशेऽर्जुन तिष्ठति ।  
> भ्रामयन् सर्व-भूतानि यन्त्रारूढानि मायया ॥६१  
> तम् एव शरणं गच्छ सर्व-भावेन भारत ।  
> तत्-प्रसादात् परां शान्तिं स्थानं प्राप्स्यसि शाश्वतम् ॥६२  
> इति ते ज्ञानम् आख्यातं गुह्याद् गुह्यतरं मया ।  
> विमृश्यैतद् अशेषेण यथेच्छसि तथा कुरु ॥६३  
> सर्व-गुह्यतमं भूयः शृणु मे परमं वचः ।  
> इष्टोऽसि मे दृढम् इति ततो वक्ष्यामि ते हितम् ॥६४  
> मन्-मना भव मद्-भक्तो मद्-याजी मां नमस्कुरु ।  
> माम् एवैष्यसि सत्यं ते प्रतिजाने प्रियोऽसि मे ॥६५  
> सर्व-धर्मान् परित्यज्य माम् एकं शरणं व्रज ।  
> अहं त्वा सर्व-पापेभ्यो मोक्षयिष्यामि मा शुचः ॥ [गीता १८.६१-६६] इति ।

अत्र च _गुह्यं_ पूर्वाध्यायोक्तं ज्ञानम् । _गुह्यतरम्_ अन्तर्यामि-ज्ञानम् । _सर्व-गुह्यतमं_ तन्-मनस्त्वादि-लक्षणं तद्-एक-शरणत्व-लक्षणं च तद्-उपासनम् इति समानम् । एवं श्री-गीतास्व् एव नवमाध्यायेऽपि—


> इदं तु ते गुह्यतमं प्रवक्ष्याम्य् अनसूयवे ।  
> ज्ञानं विज्ञान-सहितं यज् ज्ञात्वा मोक्ष्यसेऽशुभात् ॥ [गीता ९.१]

राज-विद्या राज-गुह्यम् [गीता ९.२] इत्य्-आदिना वक्ष्यमानार्थं प्रशस्य श्री-कृष्ण-रूप-स्व-भजन-श्रद्धा-हीनान् निन्दंस् तच्-छ्रद्धावतः प्रशस्तवान् स्वयम् एव । यथा—


> अवजानन्ति मां मूढा मानुषीं तनुम् आश्रितम् ।  
> परं भावम् अजानन्तो मम भूत-महेश्वरम् ॥  
> मोघाशा मोघ-कर्माणो मोघ-ज्ञाना विचेतसः ।  
> राक्षसीम् आसुरीं चैव प्रकृतिं मोहिनीं श्रिताः ॥  
> महात्मानस् तु मां पार्थ दैवीं प्रकृतिम् आश्रिताः ।  
> भजन्त्य् अनन्य-मनसो ज्ञात्वा भूतादिम् अव्ययम् ॥ [गीता ९.११-१३] इति ।

_मामव-_ अनादरेण _मानुषीं तनुम् आश्रितं जानन्ति _इत्य् अर्थः । तस्मात् सर्वान्तर्यामि-भजनाद् अप्य् उत्तमत्वेन तद्-अनन्तरं च _सर्व-गुह्यतमम्_ इत्य् अत्र सर्व-ग्रहणात् सर्वत उत्तमत्वेन श्री-कृष्ण-भजने सिद्धे तद्-अवतार-भजनात्[^३१०] सुतराम् एवोत्तमता सिध्यति । 

[^३१०]:
    तद्-अवतारान्तर-भजनात् (च, य)

