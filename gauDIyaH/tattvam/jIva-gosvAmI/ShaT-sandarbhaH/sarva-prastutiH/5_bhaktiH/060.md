+++
title = "०६०"

+++

तत्र यद्यपि कायेन वाचा मनसेन्द्रियैर् वा [भा।पु। ११.२.३६] इत्य्-आदि-प्राक्तन-वाक्ये लौकिकस्यापि कर्मणो भगवद्-अर्पणाद् भागवत-धर्मत्वं सिध्यतीति यथोक्तं[^५६] नैरन्तर्यम् अपि सम्भवति । तथापि श्रवण-कीर्तनादि-लक्षण-मात्रत्वं व्याहन्येत, तस्मात् तत्राव्यभिचारित्वं, तन्-मात्रत्वं च यथा भवेत्, तथोपायं तद्-अनन्तरम् आह द्वाभ्याम् । तत्र प्रथमम् अव्यभिचारित्वोपायम् आह प्रथमेन—

[^५६]:
    य इन्सेर्त्स् _तस्य_, प् _तथा_। _छ, झ_
    हवे नोथिन्ग् हेरे।



> **अविद्यमानोऽप्य् अवभाति हि द्वयो**  
> **ध्यातुर् धिया स्वप्न-मनोरथौ यथा ।**  
> **तत्कर्म-संकल्प-विकल्पकं मनो**   
> **बुधो निरुन्ध्याद् अभयं ततः स्यात् ॥** [भा।पु। ११.२.३८]

**द्वयः** प्रधानादि-द्वैत-प्रपञ्चः । यद्य्**अप्यविद्यमान** आत्मनि शुद्धे न विद्यत एवेत्य् अर्थः, तथापि **ध्यातुर्** अविद्यामय-ध्यान-युक्तस्य सतस् तस्य **धिया अवभाति**, तस्मिन् शुद्धेऽपि कल्प्यत एवेत्य् अर्थः । **यथा स्वप्नो मनोरथश्** च तथेत्य् अर्थः । **तत्** तस्मात्। कर्माणि सङ्कल्पयति विकल्पयति च यन् **मनस्** तन् नियच्छेत् । **ततश्** चाव्यभिचारिण्या भक्त्या भजनाद् **अभयं स्याद्** इति भावः ॥
