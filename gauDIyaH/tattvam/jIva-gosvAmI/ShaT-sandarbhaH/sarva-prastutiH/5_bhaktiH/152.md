+++
title = "१५२"

+++

तथा भक्त्य्-आभासस्यापि सर्व-पाप-क्षय-पूर्वक-श्री-विष्णु-पद-प्रापकत्वं, यथा बृहन्-नारदीये कोकिला-मानिनोर् मदिरोन्मत्तयोर् धृत-चीर-खण्ड-दण्डयोर् जीर्ण-भगवन्-मन्दिरे नृत्यतोर् ध्वजारोपण-फल-प्राप्त्या तादृशत्वं जातम् । तथा व्याध-हतस्य पक्षिणः कुक्कुर-मुख-गतस्य तत्-पलायन-वृत्त्या भगवन्-मन्दिर-परिक्रमण-फल-प्राप्त्या तादृशत्व-प्राप्तिर् इति । क्वचित् तत्र महा-भक्ति-प्राप्तिश् च, यथा बृहन्-नारसिंह-पुराणे श्री-प्रह्लादस्य । तस्य प्राग्-जन्मनि वेश्यया सह विवादेन श्री-नृसिंह-चतुर्दश्यां दैवाद् उपवासः सम्पन्नो जागरणं चेति । तथा चाह—


> **यस्यावतार-गुण-कर्म-विडम्बनानि**  
> **नामानि येऽसु-विगमे विवशा गृणन्ति ।**  
> **तेऽनेक-जन्म-शमलं सहसैव हित्वा**  
> **संयान्त्य् अपावृतामृतं तम् अजं प्रपद्ये ॥** [भा।पु। ३.९.१५]

**असु-विगमे**ऽपीति तदानीन्तन-मात्रत्वम् अशुद्ध-वर्णत्वं[^१६३] च व्यञ्जितम् । **विवशा** इति तद्-इच्छां विनापि केनचित् कारणान्तरेणापीत्य् अर्थः । वशकान्तौ इत्य् अमरः । तादृश-शक्तित्वे हेतुम् आह—अवतारेति । अवतारादि-सदृशानि तत्-तत्-तुल्य-शक्तीनीत्य् अर्थः । तत्र **अवतार-विडम्बनानि** नृसिंहेत्य्-आदीनि, **गुण-विडम्बनानि** भक्त-वत्सलेत्य्-आदीनि, **कर्म**-**विडम्बनानि**गोवर्धन-धरेत्य्-आदीनि च[^१६४] ॥[^१६५]

[^१६३]:
    अशुक्ल- (छ, ज, झ)


[^१६४]:
    तद्-विषय-प्रयुक्तानि गिरिधरेत्य्-आदीनि (ज, य); गोवर्धन-धारणादीनि (छ, झ, ञ)


॥ ३.९ ॥ ब्रह्मा श्री-गर्भोदक-शायिनम् ॥ १५२ ॥

[^१६५]:
    इत्य् अस्मात् परं—"तान्य् अपि । किम् उत साक्षात् तन्-नामानि कृष्ण-गोविन्देत्य्-आदीनीत्य् अर्थः" इति ज-य-र-ग्रन्थेषु अधिक-पाठः ॥

