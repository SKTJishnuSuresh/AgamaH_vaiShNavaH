+++
title = "००२"

+++

किं च—


> **एवं स्व-चित्ते स्वत एव सिद्ध**  
> **आत्मा प्रियोऽर्थो भगवान् अनन्तः ।**  
> **तं निर्वृतो नियतार्थो भजेत**  
> **संसार-हेतूपरमश् च यत्र ॥** [भा।पु। २.२.६]

टीका च—तदा तेन किं कर्तव्यं ? हरिस् तु सेव्य इत्य् आह—**एवं** विरक्तः सन् **तं भजेत** । भजनीयत्वे हेतवः—**स्व-चित्ते स्वत एव सिद्धः** । यत **आत्मा**, अत एव **प्रियः** । प्रियस्य च सेवा सुख-रूपैव । **अर्थः** सत्यः, न त्व् अनात्मवन् मिथ्या । **भगवान्** भजनीय-गुणश् च, **अनन्तश्** च नित्यः । य[^१२] एवं-भूतस् **तं भजेत** । **नियतार्थो** निश्चित-स्वरूपः[^१३] । तद्-अनुभवानन्देन[^१४] **निर्वृतः** सन्, इति भक्तेः स्वतः सुखात्मकत्वं दर्शितम् । किं च, **यत्र** यस्मिन् भजने सति **संसार-हेतोर्** अविद्याया **उपरमो** नाशो भवति ॥इत्य् एषा ।अत्र च-कारात् तत्-प्राप्तिर् ज्ञेया ॥

[^१२]:
    यत (य)


[^१३]:
    निश्चल-स्वरूपः (छ, ज, झ, ञ)


[^१४]:
    भगवद्- (छ, ज, झ, ञ, य)


॥२.२॥ श्री-शुकः ॥२॥
