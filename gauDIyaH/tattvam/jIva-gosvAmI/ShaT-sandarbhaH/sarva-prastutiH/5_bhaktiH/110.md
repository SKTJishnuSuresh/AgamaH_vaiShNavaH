+++
title = "११०"

+++

अत एव तत्-तन्-मार्ग-सिद्ध-मुनीनाम् अप्य् अनादरः—


> **अह्न्य् आपृतार्त-करणा निशि निःशयाना**  
> **नाना-मनोरथ-धिया क्षण-भग्न-निद्राः ।**  
> **दैवाहतार्थ-रचना मुनयोऽपि****[^१०२] देव**  
> **युष्मत्-प्रसङ्ग-विमुखा इह संसरन्ति ॥** [भा।पु। ३.९.१०]

[^१०२]:
    ऋषयोऽपि इति भागवतस्य पाठान्तरम्।


**अह्न्यापृतार्त-** इत्य्-आदि । स्वभावात्[^१०३] युष्मद्-भजन-विमुखाः संसारिणो भवन्ति । किं बहुना, तत्-तन्-मार्ग-सिद्धा **मुनयोऽपियुष्मत्-प्रसङ्ग-विमुखाश्** चेद् **इह** जगति तद्वद् एव **संसरन्ति** । अथवा, मुनयोऽपि त्वद्-विमुखाश् चेत् तर्हि संसरन्त्य् एव । कथम्-भूताः सन्तः संसरन्ति ? तत्राह—अह्न्य् आपृतेत्य्-आदि, आरुह्य कृच्छ्रेण परं पदम् [भा।पु। १०.२.३२] इत्य्-आदेः । अत उक्तं श्री-धर्मेण—

[^१०३]:
    अह्निव्यापृतेत्य्-आदि (प्) थे अबोवे रेअदिन्ग् फ़्रोम् य इस् चोन्फ़िर्मेद् इन् क्स्।



> धर्मं तु साक्षाद् भगवत्-प्रणीतं  
> न वै विदुर् ऋषयो नापि देवाः ।  
> न सिद्ध-मुख्या असुरा मनुष्याः  
> कुतो नु विद्याधर-चारणादयः ॥  
> स्वयम्भूर् नारदः शम्भुः कुमारः कपिलो मनुः ।  
> प्रह्लादो जनको भीष्मो बलिर् वैयासकिर् वयम् ॥  
> द्वादशैते विजानीमो धर्मं भागवतं भटाः ।  
> गुह्यं विशुद्धं दुर्बोधं यं ज्ञात्वामृतम् अश्नुते ॥   
> एतावान् एव लोकेऽस्मिन् पुंसां धर्मः परः स्मृतः ।  
> भक्ति-योगो भगवति तन्-नाम-ग्रहणादिभिः ॥ [भा।पु। ६.३.१९-२२]

**एते** धर्म-प्रवर्तका **विजानीम** एव, न तु स्व-स्मृत्य्-आदिषु[^१०४] प्रायेणोपदिशाम इत्य् अर्थः । यतो **गुह्यम्** अप्रकाश्यं **दुर्बोधम्** अन्यैस् तथा ग्रहीतुम् अशक्यं च । गुह्यत्वे हेतुः—**यं ज्ञात्वा** इति । **[अमृतं** परमं फलम्—

[^१०४]:
    स्मृत्य्-आदिषु (ख, ग, च)



> ब्रह्मानन्दो भवेद् एष चेत् परार्द्ध-गुणीकृतः ।  
> नैति भक्ति-सुखाम्भोधेः परमाणु-तुलाम् अपि ॥ [भ।र।सि। १.१.३८]

इत्य्-आदौ सूचितं परमत्वम् । विक्रीडितं व्रज-वधूभिर् इदं च विष्णोः [भा।पु। १०.३३.४०] इत्य्-आदौ, भक्तिं पराम् इत्य्-आदिनोक्तम् । कृष्णाधरामृतास्वाद-सिद्धिर् अत्र इत्य्-आदौ किञ्चिद् विशदितम् अश्नुते ।][^१०५]

अत एव वक्ष्यते—प्रायेण वेद तद् इदं न महाजनोऽयम् [भा।पु। ६.३.२५] इत्य्-आदि । अत्र**महाजनो** द्वादशभ्यस् तद्-अनुगृहीत-सम्प्रदायिभ्यश् चान्यो महागुण-युक्तोऽपीत्य् अर्थः । तस्मात् साधूक्तम्—**अह्न्य् आपृतार्त**- इत्य्-आदि ॥

[^१०५]:
    "अमृतं परमं… विशदितम् अश्नुते" इत्य् अनुच्छेदांशः ख-ग-घ-च-करलिपिषु प्राप्तः ।


॥ ३.९ ॥ ब्रह्मा गर्भोदशायिनम् ॥११०॥
