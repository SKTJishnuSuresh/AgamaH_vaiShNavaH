+++
title = "२७६"

+++

तत्र नाम-स्मरणम्—


> हरेर् नाम परं जप्यं ध्येयं गेयं निरन्तरम् ।  
> कीर्तनीयं च बहुधा निर्वृतीर् बहुधेच्छता ॥

इति जाबालि-संहिताद्य्-अनुसारेण ज्ञेयम् । नाम-स्मरणं तु शुद्धान्तः-करणताम् अपेक्षते । तत्-कीर्तनाच् चावरम् इति मूले तु नोदाहरण-स्पष्टता ।

रूप-स्मरणम् आह—


> **अविस्मृतिः कृष्ण-पदारविन्दयोः**  
> **क्षिणोत्य् अभद्राणि च शं तनोति ।**  
> **सत्त्वस्य शुद्धिं परमात्म-भक्तिं**  
> **ज्ञानं च विज्ञान-विराग-युक्तम् ॥** [भा।पु। १२.१२.५०]

**परमात्मनि** श्री-कृष्णे प्रेम-लक्षणां **भक्तिम्** इति मुख्यं फलम्, अन्यानि त्व् आनुषङ्गिकाणि ॥

॥ १२.१२ ॥ श्री-सूतः ॥ २७६ ॥
