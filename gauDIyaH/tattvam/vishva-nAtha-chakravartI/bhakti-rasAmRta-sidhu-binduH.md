+++
title = "bhakti-rasAmRta-sidhu-binduH"

+++
श्री-भक्ति-रसामृत-सिन्धु-बिन्दुः  
विश्वनाथ-चक्रवर्ति-ठक्कुरेण प्रणीतः

<details><summary>विस्तारः (द्रष्टुं नोद्यम्)</summary>

Version 2.00

The source text is 


    (ka) _Grantha-pañcakam. _ed. Priya Charan Das, Vrindavan: Sat Sevak Ashram, 1987. (Bengali script). Added commentaries are taken from Viśvanātha’s _Locana-rocanī_. 

Contents


[TOC]

</details>


श्री-गौराङ्ग-विधुर् जयति  
श्री-भक्ति-रसामृत-सिन्धु-बिन्दुः

मङ्गलाचरणम्

**अखिल-रसामृत-मूर्तिः प्रसृमर-रुचि-रुद्ध-तारका-पालिः ।**  
**कलित-श्यामा-ललितो राधा-प्रेयान् विधुर् जयति ॥** 

(भक्ति-रसामृत-सिन्धु १.१.१)

—ओ)०(ओ—  
## उत्तमा भक्तिः

**अन्याभिलाषिता-शून्यं ज्ञान-कर्माद्य्-अनावृतम् ।**  
**आनुकूल्येन कृष्णानु-शीलनं भक्तिर् उत्तमा ॥१॥**

अस्यार्थः—अन्याभिलाष-ज्ञान-कर्मादि-रहिता श्री-कृष्णम् उद्दिश्यानुकूल्येन काय-वाङ्-मनोभिर् यावती क्रिया सा भक्तिः ॥१॥

**टीका**—अथ तस्या लक्षणं वदन्न् एव ग्रन्थम् आरभते—अन्येति । यथा क्रिया-शब्देन धात्व्-अर्थ-मात्रम् उच्यते, तथात्र **अनुशीलन**-शब्देनापि धात्व्-अर्थ-मात्रम् उच्यते । धात्व्-अर्थश् च द्विविधः—प्रवृत्ति-निवृत्त्य्-आत्मकः । तत्र प्रवृत्त्य्-आत्मक-धात्व्-अर्थस्[^१] तु काय-वाङ्-मानस-मयस् तत्-तच्-चेष्टा-रूपः । निवृत्त्य्-आत्मक-धात्वा अर्थश् च प्रवृत्ति-भिन्नः । प्रीति-विषादात्मको मानसः तत्-तद्-भाव-रूपश् च, स च वक्ष्यमाण-रति-प्रेमादि-स्थायि-भाव-रूपश् च, सेवा-नामापराधानाम् उद्भवाभाव-कारितेत्य्-आदि वचन-व्यञ्जितः सेवा-नामापराधाद्य्-अभाव-रूपश् च । 

[^१]:
     -आत्मको (ख)

तद् एवं सति कृष्ण-सम्बन्धि-कृष्णार्थं वानुशीलनम् इति तत्-सम्बन्ध-मात्रस्य तद्-अर्थस्य वा विवक्षितत्वाद् गुरु-पादाश्रयादौ, भाव-रूपस्यापि क्रोडीकृतत्वाद् रत्य्-आदि-स्थायिनि व्यभिचारि-भावेषु च नाव्याप्तिः ।  
एतच् च कृष्ण-तद्-भक्त-कृपयैव लभ्यं श्री-भगवतः स्वरूप-शक्ति-वृत्ति-रूपम् अपि कायादि-वृत्ति-तादात्म्येनाविर्भूतम् इति ज्ञेयम् । अग्रे तु स्पष्तीकरिष्यते । कृष्ण-शब्दश् चात्र स्वयं भगवतः कृष्णस्य तद्-रूपाणां चान्येषाम् अवताराणां ग्राहकः । तारतम्यम् अग्रे विवेचनीयाम् ।  
तत्र भक्ति-स्वरूपता-सिद्ध्य्-अर्थं विशेषणम् आह— आनुकूल्येनेति । प्रातिकूल्ये भक्तित्वा-प्रसिद्धेः । आनुकूल्यं चोद्देश्याय श्री-कृष्णाय रोचमाना प्रवृत्तिर् इत्य् उक्ते लक्षणेऽतिव्याप्तिर् अव्याप्तिश् च । तद् यथा—असुर-कर्तृक-प्रहार-रूपानुशीलनं युद्ध-रस उत्साह-रतिः श्री-कृष्णाय रोचते । यथोक्तं प्रथम स्कन्धे—मनस्विनाम् इव सन् संप्रहारः [भा।पु। १.१३.३०][^२] इति संप्रहार इति । तथा श्री-कृष्णं विहाय दुग्ध रक्षार्थं गतायाः यशोदायास् तादृशानुशीलनं श्री-कृष्णाय न रोचते । यथोक्तं श्री-दशमे—सञ्जात-कोप-स्फुरितारुणाधरः [भा।पु। १०.९.६][^३] इति । तथा च तत्र तत्रातिव्याप्त्य्-अव्याप्तेश् च वारणायानुकूल्यानां प्रतिकूल्य-शून्यत्वम् एव विवक्षणीयम् । एवं सत्य् असुरेषु द्वेष-रूप-प्रातिकूल्य-सत्त्वान् नातिव्याप्तिः । एवं यशोदायाः प्रातिकूल्याभावान् नाव्याप्तिर् इति बोध्यम् । एतेन विशेषणस्यानुकूल्यस्यैव भक्तित्वम् अस्तु । भक्ति-सामान्यस्यैव कृष्णाय रोचमानत्वाद् विशेष्यस्यानुशीलन-पदस्य वैयर्थ्यम् इत्य् अपि शङ्का निरस्ता । तादृश-प्रातिकूल्याभाव-मात्रस्य घटेऽपि सत्त्वात् । 

[^२]:
     अजात-शत्रुः कृत-मैत्रो हुताग्निर् विप्रान् नत्वा तिल-गो-भूमि-रुक्मैः ।
    गृहं प्रविष्टो गुरु-वन्दनाय न चापश्यत् पितरौ सौबलीं च ॥

[^३]:
     सञ्जात-कोपः स्फुरितारुणाधरं सन्दश्य दद्भिर् दधि-मन्थ-भाजनम् ।
    भित्त्वा मृषाश्रुर् दृषद्-अश्मना रहो जघास हैयङ्गवम् अन्तरं गतः ॥

उत्तमात्व-सिद्ध्य्-अर्थं विशेषण-द्वयम् आह—अन्याभिलाषिता-शून्यम् इत्य्-आदि । कथम् भूतम् अनुशीलनम् अन्यस्मिन् भक्त्य्-आतिरिक्ते फलत्वेनाभिलाष-शून्यं—भक्त्या सञ्जातया भक्त्या [भा।पु। ११.३.३१][^४] इत्य् एकादशोक्तेर् भक्त्य् उद्देशक भक्ति करणम् उचितम् एवेत्य् अतोऽन्यस्मिन् खलु भक्त्य्-अतिरिक्त इति । यथात्रान्याभिलाष-शून्यत्वं विहायान्याभिलाषिता शून्यम् इति स्वभावार्थक-ताच्छील्य-प्रत्ययेन कस्यचिद् भक्तस्य कदाचिद् अकस्मात् मरण-सङ्कटे प्राप्ते—हे भगवन् भक्तं माम् एतद् विपत्तेः सकाशाद् रक्षेति कादाचित्काभिलाष-सत्त्वेऽपि न क्षतिः । यतस् तस्य वैवश्य-हेतुक-स्वभाव-विपर्ययेणैव तादृग्-आभिलाषो न तु स्वाभाविक इति बोध्यम्।

[^४]:
     स्मरन्तः स्मारयन्तश् च मिथोऽघौघ-हरं हरिम् ।
    भक्त्या सञ्जातया भक्त्या बिभ्रत्य् उत्पुलकां तनुम् ॥

पुनः कीदृशम् ?  
**ज्ञान-कर्माद्य्-अनावृतम्** -  
ज्ञानम् अत्र निर्भेद-ब्रह्मानुसन्धानं,  
न तु भजनीय-तत्त्वानुसन्धानम् अपि तस्यावश्यापेक्षणीयत्वात् । 

**कर्म**— स्मार्तं नित्य-नैमित्तिकादि,  
न तु भजनीय-परिचर्यादि तस्य तद् अनुशीलन-रूपत्वात् ।  
आदि-शब्देन फल्गु-वैराग्य-योग-साङ्ख्याभ्यासादयस् तैर् **अनावृतं**, न तु शून्यम्  
इत्य् अर्थः ।  
तेन च भक्त्य्-आवरकाणाम् एव ज्ञान-कर्मादीनां निषेधो ऽभिप्रेतः ।+++(5)+++  
भक्त्य्-आवरकत्वं नाम  
विधि-शासनान् नित्य-कर्माकरणे प्रत्यवायादि भयाच्  
छ्रद्धया क्रियमाणत्वं,  
तथा भक्त्य्-आदि-रूपेष्ट-साधनत्वाच् छ्रद्धया क्रियमाणत्वं च ।  
तेन लोक-सङ्ग्रहार्थम् अ-श्रद्धया ऽपि पित्रादि-श्राद्धाङ्गं कूर्वतां  महानुभावानां  
शुद्ध-भक्तौ नाव्याप्तिः ।  
अत्र **श्री-कृष्णानुशीलनं** कृष्ण-भक्तिर् इति वक्तव्ये  
भगवच्-छास्त्रेषु केवलस्य भक्ति-शब्दस्य  
तत्रैव विश्रान्तिर् इत्य् अभिप्रायात् तथोक्तम् ॥१॥ (लोचन-रोचनी १.१.१)  
—ओ)०(ओ—

##  साधन-भक्तिः

सा भक्तिः साधन-भक्तिर् भाव-भक्तिः प्रेम-भक्तिर् इति त्रिविधा । साधन-भक्तिः पुनर् वैधी-रागानुगा-भेदेन द्विविधा ।[^५]

**टीका—**सा भक्तिर् इति । अथात्र साधन-साध्य-रूपो द्विविधो भेद एवास्तु, भावस्यापि साध्य-भक्त्य्-अन्तर्भावोऽस्तु किं भेद-त्रय-करणेनेति चेन्, न । यतोऽग्रे वक्ष्यमाणस्य— 

[^५]:
     सा भक्तिः साधनं भावः प्रेमा चेति त्रिधोदिता ॥ (भ।र।सिं। १.२.१)

> उत्पन्न-रतयः सम्यङ् नैर्विघ्न्यम् अनुपागताः ।   
> कृष्ण-साक्षात्-कृतौ योग्याः साधकाः परिकीर्तिताः ॥ [भ।र।सि। २.१.२७६]

इति साधक-भक्त-लक्षणस्य मध्ये रत्य्-अपर-पर्यायस्य भावस्याविर्भावेऽपि सम्यङ्-नैर्विघ्न्यम् अनुपागता इति विशेषणेन प्रबलतरस्य कस्यचिद् अपराधस्य कश्चन भागोऽवशिष्टोऽस्तीति लभ्यते । एवं सति क्लेश-जनकस्यापराधस्य लेशेऽपि साध्य-भक्तेर् आविर्भावो न संभवति । अत एव तत्रैवोक्तस्य साध्य-भक्ति-विशिष्ट-सिद्ध-भक्त-लक्षणस्य मध्ये अविज्ञाताखिल-क्लेशाः सदा कृष्णाश्रिताक्रियाः सिद्धाः स्युर् इत्य् अनेन तथैव प्रतिपादितं । तस्माद् भावस्य साध्य भक्तेर् अन्तर्भावो न संभवति । तथैव साधन-भक्तेर् अन्तर्भावस् तु सुतराम् एव नास्ति । यतोऽत्रैव प्रकरणे साधन-भक्ति-लक्षणे भाव-साधनत्व-रूप-विशेषणेन भावस्य साधन-भक्तित्वं परास्तं । भावस्य भाव-साधनत्वाभावात् । तस्मात् साधूक्तं भक्तेस् त्रिविधत्वम् इति विवेचनीयं ॥२॥ [लोचन-रोचनी १.२.१]  
—ओ)०(ओ—

##  प्रेमाविर्भाव-क्रमः

**आदौ श्रद्धा ततः साधु-सङ्गोऽथ भजन-क्रिया ।**  
**ततोऽनर्थ-निवृत्तिः स्यात् ततो निष्ठा रुचिस् ततः ॥**  
**अथासक्तिस् ततो भावस् ततः प्रेमाभ्युदञ्चति ।**  
**साधकानाम् अयं प्रेम्नः प्रादुर्भावे भवेत् क्रमः ॥**

[भ।र।सिं। १.४.१५-१६]

**टीका**—अत्र बहुष्व् अपि क्रमेषु सत्सु प्रायिकम् एकं क्रमम् आह—आदाव् इति द्वयेन । आदौ प्रथम-साधु-सङ्गे शास्त्र-श्रवण-द्वारा श्रद्धा तद्-अर्थ-विश्वासः । ततः श्रद्धानन्तरं द्वितीयः साधु-सङ्गो भजन-रीति-शिक्षार्थं । निष्ठा भजने अविक्षेपेण सातत्यं, किन्तु बुद्धि-पूर्विकेयं । आसक्तिस् तु स्वारसिकी । एतेन निष्ठासक्त्योर् भेदो ज्ञेयः ॥३॥ (लोचन-रोचनी १.४.१५-१६)

—ओ)०(ओ—

##  साधन-भक्तेश् चतुःषष्ट्य्-अङ्गानि

अथ भजनस्य चतुः-षष्टिर् अङ्गानि—श्री-गुरु-पादाश्रयः, श्री-कृष्ण-दीक्षा-शिक्षादि, श्री-गुरु-सेवा, साधु-मार्गानुसारः, भजन-रीति-प्रश्नः, श्री-कृष्ण-प्रीतये भोगादि-त्यागः, तीर्थ-वासः, तीर्थ-माहात्म्य-श्रवणं च, स्व-भक्ति-निर्वाहानुरूप-भोजनादि-स्वीकारं, एकादशी-व्रतम्, अश्वत्थ-तुलसी-धात्री-गो-ब्राह्मण-वैष्णव-सम्मानं—पूर्व-दश-ग्रहणम् ।  
पर-दश-त्यागः—असाधु-सङ्ग-त्यागः, बहु-शिष्य-करण-त्यागः, बह्व्-आरम्भ-त्यागः, बहु-शास्त्र-व्याख्या-विवादादि त्यागः, व्यवहारे कार्पण्य-त्याग, शोक-क्रोधादि-त्यागः, देवतान्तर-निन्दा-त्यागः, प्राणि-मात्रे उद्वेग-त्यागः, सेवापराध-नामापराध-त्यागः, गुरु-कृष्ण-भक्त-निन्दा-सहन-त्यागः ।  
वैष्णव-चिह्न-धारणं, हरि-नामाक्षर-धारणं, निर्माल्य-धारणं, नृत्यं, दण्डवत्-प्रणामं, अभ्युत्थानम्, अनुव्रज्या, श्री-मूर्ति-स्थाने गमनं, परिक्रमा, पूजा, परिचर्या, गीतं, सङ्कीर्तनं, जपः, स्तव-पाठः, महा-प्रसाद-सेवा, विज्ञप्तिः, चरणामृत-पानं, धूप-माल्यादि-सौरभ-ग्रहणं, श्री-मूर्ति-दर्शनं, श्री-मूर्ति-स्पर्शनं, आरात्रिक-दर्शनं, श्रवणं, तत्-कृपापेक्षणं, स्मरणं, ध्यानं, दास्यं, सख्यं, आत्म-निवेदनं, निज-प्रिय-वस्तु-समर्पणं, कृष्णार्थे समस्त-कर्म-करणं । सर्वथा शरणापत्तिः, तुलसी-सेवा, वैष्णव-शास्त्र-सेवा, मथुरा-मण्डले वासः, वैष्णव-सेवा, यथा-शक्ति-दोलादि-महोत्सव-करणं, कार्त्तिक-व्रतं, सर्वदा हरि-नाम-ग्रहणं, जन्माष्टमी-यात्रादिकं च, एवं ऊनषष्टि-भक्त्य्-अङ्गानि ।  
अथ तत्र पञ्च अङ्गानि सर्वतः श्रेष्ठानि यथा—श्री-मूर्ति-सेवा-कौशलं, रसिकैः सह श्री-भागवतार्थास्वादः, सजातीय-स्निग्ध-महत्तर-साधु-सङ्गः, नाम-सङ्कीर्तनं, श्री-वृन्दावन-वासः । एवं मिलित्वा चतुः-षष्ट्य्-अङ्गानि ॥४॥

**टीका**—कृष्ण-दीक्षादीति—दीक्षा-पूर्वक-शिक्षणम् इत्य् अर्थः । श्री-कृष्णेति—श्री-कृष्ण प्राप्तेर् यो हेतुः कृष्ण-प्रसादस् तद्-अर्थम् इत्य् अर्थः । आदि-ग्रहणाल् लोक-वित्त-पुत्रादयो गृह्यन्ते ॥ (लोचन-रोचनी १.२.७४) 

—ओ)०(ओ—

##  अथ द्वात्रिंशत् सेवा-नामापराधा वर्जनीयाः

सेवा-नामापराधेति—सेवा-नामापराधानाम् उद्भवः साधकस्य प्रायो भवत्य् एव, किन्तु पश्चाद् यत्नेन तेषाम् अभाव-कारिता । यथा आगमे—

> यानैर् वा पादुकैर् वापि गमनं भगवद्-गृहे ।  
> देवोत्सवाद्य्-असेवा च अप्रणामस् तद्-अग्रतः ॥  
> उच्छिष्टे वाप्य् अशौचे वा भगवद्-वन्दनादिकम् ।  
> एक-हस्त-प्रणामश् च तत्-पुरस्तात् प्रदक्षिणम् ॥  
> पाद-प्रसारणं चाग्रे तथा पर्यङ्क-बन्धनम् ।  
> शयनं भक्षणं चापि मिथ्या-भाषणम् एव च ॥  
> उच्चैर् भाषा मिथो-जल्प-रोदनादि तद्-अग्रतः ।  
> निग्रहानुग्रहौ चैवे निष्ठुर-क्रूर-भाषणम् ॥  
> कम्बलावरणं चैव पर-निन्दा पर-स्तुतिः ।  
> अश्लील-भाषणं चैव अधो-वायु-विमोक्षणम् ॥  
> शक्तौ गौणोपचारश् च अनिवेदित-भक्षणम् ।  
> तत्-तत्-कालोद्भवानां च फलादीनाम् अनर्पणम् ॥  
> विनियुक्तावशिष्टस्य व्यञ्जनादेः समर्पणम् ।  
> पृष्ठीकृत्यासनं चैव परेषाम् अभिवन्दनम् ॥  
> गुरौ मौनं निज-स्तोत्रं देवता-निन्दनं तथा ।  
> अपराधास् तथा विष्णोर् द्वात्रिंशत् परिकीर्तिताः ॥

वाराहे चापराधश् च तेऽपि सङ्क्षिप्य लिख्यन्ते यथा— राजान्न-भक्षनं, ध्वान्तागारे हरेः स्पर्शः, विधिं विना हर्य्-उपसर्पणं, वाद्यं विना तद्-द्वारोद्घाटनं, कुक्कुरादि-दुष्ट-भक्ष्य-सङ्ग्रहः, अर्चने मौन-भङ्गः, पूजा-काले विड्-उत्सर्गाय गमनं, गन्ध-माल्यादिकम् अदत्त्वा धूपनम्, अनर्ह-पुष्पेण पूजनम् । 

> अकृत्वा दन्त-काष्ठं च कृत्वा निधुवनं तथा ।  
> स्पृष्ट्वा रजस्वलां दीपं तथा मृतकम् एव च ॥  
> रक्तं नीलम् अधौतं च पारक्यं मलिनं पटम् ।  
> परिधाय मृतं दृष्ट्वा विमुच्यापान-मारुतम् ॥  
> क्रोधं कृत्वा श्मशानं च गत्वा भुक्त्वाप्य् अजीर्ण-भुक् ।  
> भुक्त्वा कुसुम्भं पिण्याकं तैलाभ्यङ्गं विधाय च ।  
> हरेः स्पर्शो हरेः कर्म करणं पातकावहं ॥

तथा तत्रैवान्यत्र—भगवच्-छास्त्रानादर-पूर्वकम् अन्य-शास्त्र-प्रवर्तनम्, श्री-मूर्ति-सम्मुखे ताम्बूल-चर्वणम्, एरण्डादि-पत्रस्थ-पुष्पैर् अर्चनम्, आसुर-काले पूजा, पीठे भूमौ वा उपविश्य पूजनम्; स्नपन-काले वाम-हस्तेन तत्-स्पर्शः, पर्युषितैर् याचितैर् वा पुष्पैर् अर्चनम्, पूजायां निष्ठीवनम्, तस्यां स्व-गर्व-प्रतिपादनम्, तिर्यक्-पुण्ड्र-धृतिः, अप्रक्षालित-पादत्वेऽपि तन्-मन्दिर-प्रवेशः, अवैष्णव-पक्व-निवेदनम्, अवैष्णव-दृष्टेन पूजनम्, विघ्नेशम् अपूजयित्वा कपालिनं दृष्ट्वा वा पूजनम्, नखाम्भः-स्नपनम्, घर्माम्बु-लिप्तत्वेऽपि पूजनम्, निर्माल्य-लङ्घनम्, भगवच्-छपथादयोऽन्ये च ज्ञेयाः ॥५॥

—ओ)०(ओ—

##  दश नामापराधाः

**सर्वापराध-कृद् अपि मुच्यते हरि-संश्रयात् ।**  
**हरेर् अप्य् अपराधान् यः कुर्याद् द्विपद-पांसवः ॥**  
**नामाश्रयः कदाचित् स्यात् तरत्य् एव स नामतः ।**  
**नाम्नोऽपि सर्व-सुहृदो ह्य् अपराधात् पतत्य् अधः ॥६॥**

[पद्म।पु।, भ।र।सिं। १.२.११९]

अथ नामापराधा दश, यथा—वैष्णव-निन्दादि-वैष्नवापराधः, विष्णु-शिवयोः पृथग्-ईश्वर-बुद्धिः, श्री-गुरु-देवे मनुष्य-बुद्धिः, वेद-पुराणादि-शास्त्र-निन्दा, नाम्नि अर्थ-वादः, नाम्नि कुव्याख्या वा कष्ट-कल्पना; नाम-बलेन पापे प्रवृत्तिः; अन्य-शुभ-कर्मभिर् नाम-साम्य-मननम्; अश्रद्ध-जने नामोपदेशः, नाम-माहात्म्ये श्रुतेऽपि अप्रीतिः—इति दशधा ॥६॥

—ओ)०(ओ—

##  वैधी-लक्षनम्

अथ वैधी-लक्षनं—श्रवण-कीर्तनादीनि शास्त्र-शासन-भयेन यदि क्रियन्ते, तदा वैधी भक्तिः ॥

**टीका**—अथात्र साधनादौ प्रवृत्ति-सामान्ये कुत्रचित् लोभस्य कारणत्वं, कुत्रचित् शास्त्र-शासनस्य । तत्र च यस्यां भक्तौ लोभस्य कारणत्वं नास्ति किन्तु शास्त्र-शासनस्यैव, सा वैधीत्य् आह—यत्रेति[^६] । रागोऽत्र श्री-मूर्तेर्-दर्शनाद् दशम-स्कन्धीय-तत्-तल्-लीला-श्रवणाद् भजने लोभस् तद्-अनवाप्तत्वात् तद्-अनधीनत्वाद् धेतोः शास्त्रस्य शासनेनैव या प्रवृत्तिर् उपजायते सा भक्तिर् वैधी उच्यते ॥८॥ (लोचन-रोचनी १.२.६)

[^६]:
     यत्र रागानवाप्तत्वात् प्रवृत्तिर् उपजायते ।
    शासनेनैव शास्त्रस्य सा वैधी भक्तिर् उच्यते ॥ (१.२.६)

—ओ)०(ओ—

##  रागानुगा-लक्षणम्

अथ रागानुगा-लक्षणं—निजाभिमत-व्रज-राज-नन्दनस्य सेवा-प्राप्ति-लोभेन यदि तानि क्रियन्ते, तदा रागानुगा भक्तिः । यद् उक्तम्— 

**सेवा साधक-रूपेण सिद्ध-रूपेण चात्र हि । \
तद्-भाव-लिप्सुना कार्या व्रज-लोकानुसारतः ॥**  
**कृष्णं स्मरन् जनं चास्य प्रेष्ठं निज-समीहितम् ।**  
**तत्-तत्-कथा-रतश् चासौ कुर्याद् वासं व्रजे सदा ॥**

[भ।र।सिं।१.२.२९४-२९३]

तत्र रागानुगायां स्मरणस्य मुख्यत्वम् । तच् च स्मरणं निज-भावो चिल्-लीलावेश-स्वभावस्य श्री-कृष्णस्य तत्-प्रिय-जनस्य च । तथैव कीर्तनादिकम् अप्य् अर्चनादाव् अपि मुद्रा-न्यासादि-द्वारका-ध्यानादि-रुक्मिण्य्-आदि-पूजादिकम् अपि निज-भाव-प्रातिकूल्याद् आगमादि-शास्त्र-विहितम् अपि न कुर्याद् इति, भक्ति-मार्गे किञ्चित् किञ्चित् अङ्ग-वैकल्येऽपि दोषाभाव-स्मरणात् । 

> न ह्य् अङ्गोपक्रमे ध्वंसो मद्-धर्मस्योद्धवाण्व् अपि ।  
> मया व्यवसितः सम्यङ् निर्गुणत्वाद् अनाशिषः ॥ [भा।पु। ११.२९.२०] 

अङ्गि-वैकल्ये त्व् अस्त्य् एव दोषः । यद् उक्तम्— 

> श्रुति-स्मृति-पुराणादि-पञ्चरात्र विधिं विना ।  
> एकान्तिकी हरेर् भक्तिर् उत्पातायैव कल्पते ॥ इति ।

यदि चान्तरे रागो वर्तते, अथ च सर्वम् एव विधि-दृष्ट्यैव करोति, तदा द्वारकायां रुक्मिण्य्-आदित्वं प्राप्नोति ।  
अत्रायं विवेकः—व्रज-लीला-परिकर-स्थ-शृङ्गारादि-भाव-माधुर्ये श्रुते “इदं ममापि भूयात्” इति लोभोत्पत्ति-काले शास्त्र-युक्त्य्-अपेक्षा न स्यात् । तस्यां च सत्यां लोभत्वस्यैवासिद्धेः । न हि केनचित् कुत्रचित् शास्त्र-दृष्ट्या लोभः क्रियते । किन्तु लोभ्ये वस्तुनि श्रुते दृष्टे वा स्वत एव लोभ उत्पद्यते । ततश् च तद्-भाव-प्राप्त्य्-उपाय-जिज्ञासायां शास्त्रापेक्षा भवेत् । शास्त्र एवं प्राप्त्य्-उपाय-लिखनात् नान्यत्र । तच् च शास्त्रं भजन-प्रतिपादकम् श्री-भागवतम् एव ।  
तेषु भजनेष्व् अपि मध्ये कानिचित् तद्-भाव-मयानि, कानिचित् तद्-भाव-सम्बन्धीनि, कानिचित् तद्-भावानुकूलानि, कानिचित् तद्-भावाविरुद्धानि, कानिचित् तद्-भाव-प्रतिकूलानीति पञ्च-विधानि साधनानि । तत्र दास्य-सख्यादीनि भाव-मयान्य् एव । गुरु-पदाश्रयतो मन्त्र-जपादीनि तथा प्रेष्ठस्य निज-समीहितस्य तत्-प्रिय-जनस्य च समयोचितानां लीला-गुण-रूप-नाम्नां श्रवण-कीर्तन-स्मरणानि विविध-परिचरणानि च भाव-सम्बन्धीनि । तत्-प्राप्त्य्-उत्कण्ठायाम् एकादशी-जन्माष्टमी-कार्त्तिक-व्रत-भोग-त्यागादीनि तपो-रूपाणि तथाश्वत्थ-तुलस्य्-आदि-सम्माननादीनि तद्-भावानुकूलान्य् एव । नामाक्षर-माल्य-निर्माल्यादि-धारण-प्रणामादीनि तद्-भावाविरुद्धानि । उक्तान्य् एतानि सर्वाणि कर्माणि कर्तव्यानि । न्यास-मुद्रा-द्वारकादि-ध्यानादीनि तद्-भाव-प्रतिकूलानि रागानुगायां वर्जनीयानि । एवं स्वाधिकारोचितानि शास्त्रेषु विहितानि कर्तव्यानि, निषिद्धानि तु सर्वाणि वर्जनीयानि ॥८॥

**टीका**—साधक-रूपेण यथावस्थित-देहेन, सिद्ध-रूपेण अन्तश्-चिन्तिताभीष्ट-तत्-सेवोपयोगि-देहेन । तस्य व्रजस्थस्य श्री-कृष्ण प्रेष्थस्य यो भावो रति-विशेषस् तल्-लिप्सुना । व्रज-लोकास् तत्-तत्-कृष्ण-प्रेष्ठ-जनाः श्री-राधा-ललिता-विशाखा-रूप-मञ्जर्य्-आद्यास् तद्-अनुगताः श्री-रूप-गोस्वामी-प्रभृतयश् च तेषाम् अनुसारतः । तथा च सिद्ध-रूपेणा मानसी सेवा श्री-राधा-ललिता-विशाखा-श्री-रूप-मञ्जर्य्-आदीनाम् अनुसारेण कर्तव्या । साधक-रूपेण कायिक्य्-आदि-सेवा तु श्री-रूप-सनातनादि-व्रज-वासिनाम् अनुसारेण कर्तव्येत्य् अर्थः । एतेन व्रज-लोक-पदेन व्रज-स्थ-श्री-राधा-ललिताद्या एव ग्राह्यास्, तासाम् अनुसारेणैव साधक-देहेन कायिक्य्-आदि-सेवापि कर्तव्या । 

एवं सति ताभिर् गुरु-पदाश्रयणैकादशी-व्रत-शालग्राम-तुलसी-सेवादयो न कृतास् तद्-अनुगतेर् अस्माभिर् अपि न कर्तव्या इत्य् आधुनिकानां विमतम् अपि निरस्तम् । अत एव श्री-जीव-गोस्वामि-चरणैर् अपि अस्य ग्रन्थस्य टीकायां तथैवोक्तम् । यथा—व्रज-लोकास् तत्-तत्-कृष्ण-प्रेष्ठ-जनास् तद्-अनुगताश् च इति ॥ (लोचन-रोचनी १.२.२९५)  
अथ रागानुगायाः परिपाटीम् आह—कृष्णम् इत्य्-आदिना । प्रेष्ठं स्व-प्रियतमं किशोरं नन्द-नन्दनं स्मरन् । एवम् अस्य कृष्णस्य तादृश-भक्त-जनम् । अथ च स्वस्य सम्यग्-ईहितं स्व-समान-वासनम् इति यावत् । तथा च तादृशं जनं स्मरन् व्रजे वासं सदा कुर्यात्। सामर्थ्ये सति श्रिमन्-नन्द-व्रजावास-स्थान-वृन्दावनादौ शरीरेण वासं कुर्यात् । तद्-अभावे मनसापीत्य् अर्थः ॥८॥ (लोचन-रोचनी १.२.२९४)  
—ओ)०(ओ—

##  भाव-भक्तिः

अथ साधन-भक्ति-परिपाकेन कृष्ण-कृपया तद्-भक्त-कृपया वा भाव-भक्तिर् भवति । तस्य चिह्नानि नव-प्रीत्य्-अङ्कुराः, यथा—

**क्षान्तिर् अव्यर्थ-कालत्वं विरक्तिर् मान-शून्यता ।**  
**आशाबन्धः समुत्कण्ठा नाम-गाने सदा रुचिः ॥**  
**आसक्तिस् तद्-गुणाख्याने प्रीतिस्-तद्-वसति-स्थले ।**  
**इत्य् आदयोऽनुभावाः स्युर् जात-भावाङ्कुरे जने ॥** 

[भक्ति-रसामृत-सिन्धुः १.३.२५-२६]

तदा कृष्ण-साक्षात्कार-योग्यता भवति । मुमुक्षु-प्रभृतिषु यदि भाव-चिह्नं दृस्यते तदा भाव-बिम्ब एव न तु भावः । अज्ञ-अनेषु भावच्-छाया ॥९॥

—ओ)०(ओ—

##  प्रेम-भक्तिः

भाव-भक्ति-परिपाक एव प्रेमा । तस्य चिह्नम्—विघ्नादि सम्भवेऽपि किन्चिन्-मात्रस्यापि न ह्रासः । ममत्वातिशयात् प्रेम्न एव उपरितनोऽवस्था विशेषः स्नेहः । तस्य चिह्नश् चित्त-द्रवी-भावः । ततो रागः, तस्य लक्षणं निविड-स्नेहः । ततः प्रणयः, तस्य लक्षणं गाढ-विश्वासः ॥१०॥

**टीका**—अथ भावम् अप्य् उक्त्वा प्रेमाणम् आह—सम्यग्[^७] इति । सम्यङ् मसृणितं भावस्य प्रथम-दशापेक्षयातिशयार्द्रं स्वान्तं चित्तं यस्मिन् तथा-भूतो यः सान्द्रात्मा निविड-स्वरूपः प्रथम-दशापेक्षया परमानन्दोत्कर्षं प्राप्त इति यावत् । अत एव कृष्णेऽतिशय-ममत्वाङ्कितो भावः स एव प्रेमा निगद्यते । 

[^७]:
     सम्यङ्-मसृणित-स्वान्तो ममत्वातिशयाङ्कितः ।
    भावः स एव सान्द्रात्मा बुधैः प्रेमा निगद्यते ॥

अत्रेयम् आशङ्का—ननु भाव एव चेद् उपादानः सन् साङ्ख्य-मतानुसारेण प्रेमाणम् उत्पाद्य स्वयं प्रेमात्मिको[^८] भवति, तदा तन्-मते उपादान-कारणम् एव पूर्वावस्थां परित्यज्य कार्य-रूपेण परिणमति, न तु कारणातिरिक्तः स्वतन्त्र-कार्य-पदार्थोऽस्ति । यथा गुड एव कम् अपि विकारं प्राप्य पूर्व-रूपं परित्यज्य च खण्डो भवति, जाते च खण्डे तस्माद् गुडस्य पृथक् स्थितिर् नास्ति । एवं खण्ड एव सिता भवति, सिता एव सितोपला भवति, तत्र सितोपला-दशायां गुड-खण्ड-सितानां पृथक् स्थितिर् नास्ति । तद्वद् अत्रापि भावः पूर्वावस्थां परित्यज्य प्रेम-रूपो भवतु, एवं प्रेम्णः सकाशाद् भावस्य पृथक्-स्थितिर् मास्तु, तथाग्रे वक्ष्यमाणं प्रेम्ण एव स्नेह-रूपत्वम् एव स्नेहादीनां रागादि-रूपत्वं च, तत्रापि स्नेहादिभ्यः सकाशात् प्रेमादि-स्थायि-भावानां पृथक् स्थितिर् मास्तु । एवं सति श्री-राधिका-प्रभृतिषु चम्र-स्थायि-रूप-महाभाव एव तिष्ठतु, न तु रति-प्रेम-स्नेह-मान-रागानुरागादयः । 

[^८]:
     प्रेमाधिको

मैवम् । श्री-कृष्णस्य ह्लादिनी-शक्तेः सार-वृत्ति-रूपाणां रति-प्रेम-स्नेहादीनां श्री-कृष्णस्यैवाचिन्त्य-शक्तित्वात् पूर्वावस्थाम् अपरित्यज्यैव भावः प्रेम-रूपो भवति । पूर्वावस्थाया अत्यागाद् एव प्रेम्णः सकाशाद् भावस्य पृथक् स्थितिर् अपि ज्ञेया । एवं-रीत्या स्नेहादिभ्यः सकाशात्  प्रेमादीनां पृथक् स्थितिर् अप्य् ऊह्या । तत्र दृष्टान्तो, यथा—श्री-कृष्णस्य बाल्य-देह एव कम् अपि माधुर्याद्य्-उत्कर्षं  प्राप्य बाल्यावस्था-परित्यागं विनैव पौगण्ड-देहो भवति ।  एवं पौगण्ड-देह एव पूर्वस्माद् अप्य् उत्कर्ष-विशेषं प्राप्य कैशोर-देहो भवति, न तु प्राकृत-मनुष्य-शरीरादिर् इव बाल्यावस्थां परित्यज्य पौगण्डावस्थां प्राप्नोति । श्री-कृष्णस्य बाल्य-पौगण्ड-कैशोराणाम् एवं बाल्याद् उचित-लीलानां च सर्वेषां नित्यत्वात् । किन्तु पौगण्डस्य प्राकट्ये बाल्य-देहोऽत्रान्तर्धाय यत्र यत्र ब्रह्माण्डे प्रकट-लीलायां बाल्य-लीलाया आरम्भस् तत्रैव प्रकटीभवति । एवम् अस्यैव वृन्दावनस्याप्रकट-प्रकाशे यत्र बाल्य-लीलाया आरम्भस् तत्रापि बाल्य-देहस्य प्राकट्यं ज्ञेयम् । ब्रह्मण आगामिनि कल्पे वैवस्वत-मन्वन्तरे पुनर् अप्य् अत्रैव वृन्दावनस्य प्रकट-प्रकाशे बाल्य-देहः प्रकटीभविष्यतीति । यथा—एतद्-द्वीपस्थः सूर्योऽत्रान्तर्धाय सन्ध्या-काले द्वीपान्तरं गच्छति । पुनर् अपि याम-चतुष्टयानन्तरम् एतद् द्वीपे प्रकटीभविष्यति । लीलानां बाल्याद्य्-अवस्थानां च नित्यत्वं श्री-भागवत-टीकायां महानुभावैर् विस्तार्य लिखितम् । विशेष-जिज्ञासा चेत्, सा टीका द्रष्टव्या ।  
प्रकृते तु रति-प्रेमादि-स्थायि-भाववतां भक्तानां मध्ये यस्य भक्तस्य स्थायि-भावादेः स्व-स्व-कारणं प्राप्योदयस् तदा तस्यैवाभिव्यक्तिर् अन्येषां तु भावानाम् अनभिव्यक्तत्वेन तस्मिन्न् एव भक्ते स्थितिर् ज्ञेया  । यथा काम-क्रोधादिमतां सांसारिकाणां कामादीनां मध्ये एकतरस्योदय-कालेऽन्येषां संस्कार-रूपेण स्थितिः, तद्वद् एवेति ज्ञेयम् ॥ [लोचन-रोचनी १.४.१] ॥१०॥

—ओ)०(ओ—

##  रस-सामग्री

विभावानुभाव-सात्त्विक-भाव-व्यभिचारि-भाव-मिलनेन रसो भवति । यत्र विषये भावो भवति स विषयालम्बन-विभावः कृष्णः । यो भाव-युक्तो भवति स आश्रयालम्बन-विभावो भक्तः । ये कृष्णं स्मारयन्ति वस्त्रालङ्कारादयस् ते उद्दीपन-विभावाः । ये भावं ज्ञापयन्ति ते अनुभावा नृत्य-गीत-स्मितादयः ।  
ये चित्तं तनुं च क्षोभयन्ति ते सात्त्विकाह् । ते अष्टौ—स्तम्भ-स्वेद-रोमाञ्च-स्वर-भेद-वेपथु-वैवर्ण्याश्रु-प्रलया इति । ते धूमायिता ज्वलिता दीप्ता उद्दीप्ता सूद्दीप्ता इति पञ्च-विधा यथोत्तर-सुखदाः स्युः । एते यदि नित्य-सिद्धे तदा स्निग्धाः । यदि जात-रतौ तदा दिग्धाः । भाव-शून्य-जने यदि जातास्-तदा रुक्षाः । मुमुक्षु-जने यदि जातास् तदा रत्य्-आभास-जाः । कर्मि-जने विषयि-जने वा यदि जातास् तदा सत्त्वाभासजाः । पिच्छिल-चित्त-जने तद्-अभ्यास-परे वा यदि जातास् तदा निःसत्त्वाः । भगवद्-द्वेषि जने यदि जातास् तदा प्रतीपाः ॥११॥

—ओ)०(ओ—

##  व्यभिचारिनः

अथ व्यभिचारिनः स्थायि-भाव-पोषका भावाः कदाचित्काः ।

**निर्वेदोऽथ विषादो दैन्यं ग्लानि-श्रमौ च मद-गर्वौ ।**  
**शङ्का-त्रासावेगा उन्मादापस्मृती तथा व्याधिः ॥**  
**मोहो मृतिर् आलस्यं जाड्यं व्रीडावहित्था च ।**  
**स्मृतिर् अथ वितर्क-चिन्ता-मति-धृतयो हर्ष उत्सुकत्वं च ॥**  
**औग्र्यम् अर्षासूयाश् चापल्यं चैव निद्रा च ।**  
**सुप्तिर् बोध इतीमे भावा व्यभिचारिणः समाख्याताः ॥**

(भक्ति-रसामृत-सिन्धुः २.४.४-६)

अथैषाम्-लक्षणम्—आत्म-निन्दा **निर्वेदः** । अनुतापो **विषादः** । आत्मनि अयोग्य-बुद्धिर् **दैन्यम्**। श्रम-जन्य-दौर्बल्यं **ग्लानिः** । नृत्याद्य्-उत्थः स्वेदः **श्रमः** । **मदो** मधु-पानादि मत्तता । अहङ्कारो **गर्वः** । अनिष्टाशङ्कनं **शङ्का** । अकस्माद् एव भयं **त्रासः** । चित्त-सम्भ्रम **आवेगः** । उन्मत्तता **उन्मादः** । अपस्मारो व्याधिर् **अपस्मृतिः** । ज्वर-तापो **व्याधिः** । मूर्च्छैव **मोहः** । मृतिर् **मरणम्** । **आलस्यम्** स्पष्टम् । **जाड्यं** जडता । लज्जैव **व्रीडा** । आकार-गोपनम् **अवहित्था** । पूर्वानुभूत-वस्तु-स्मरणं **स्मृतिः** । अनुमानं **वितर्कः** । किं भविष्यतीति भावना **चिन्ता** । शास्त्रार्थ-निर्धारणं **मतिः** । **धृतिर्** धैर्यम् । **हर्ष** आनन्दः । उत्कण्ठैव **औत्सुक्यम्** । तीक्ष्ण-स्वभावता **औग्र्यम्** । असहिष्णुता **अमर्षः** । गुणेऽपि दोषारोपणम् **असूया** । स्थैर्ये अशक्तिश् **चापल्यम्** । सुषुप्तिर् एव **निद्रा** । स्वप्न-दर्शनं **सुप्तिः** । जागरणं **बोधो**ऽविद्या-क्षयश् च इति व्यभिचारिणः ।  
किं च, भक्तानां चित्तानुसारेण भावानां प्राकट्य-तारतम्यं भवति । तत्र क्वचित् समुद्रवद् गम्भीर चित्तेऽपि अप्राकट्यम् स्वल्प-प्राकट्यं वा । अल्प-खातवत् तरल-चित्ते अतिशय-प्राकट्यम् च भवतीति नायम् आत्यन्तिक-नियम इति प्रपञ्चो न लिखितः ॥१२॥

**टीका**— विभावैर् इति । एषा श्री-कृष्ण-रतिर् एव स्थायी भावः । सैव भक्ति-रसो भवेत् । कीदृशी सती ? तत्राह—विभावैर् इति । श्रवणादिभिः कर्तृभिर् विभावादिभिः करणैर् भक्तानां हृदि स्वाद्यत्वम् आनीता सम्यक् प्रापिता चमत्कार-विशेषेण पुष्टेत्य् अर्थः ॥१२॥ [लोचन-रोचनी २.१.५]

—ओ)०(ओ—

##  स्थायि-भावाः

सामान्य-रूपः स्वच्छ-रूपश् च शान्तादि-पञ्च-विध-रूपश् च एकैक-रस-निष्ठ-भक्त सङ्ग-रहितस्य सामान्य-जनस्य सामान्य-भजन-परिपाकेण सामान्य-रति-रूपश् च स्थायी भावो यो भवति, स **सामान्य**-रूपः । शन्तादि-पञ्च-विध-भक्तेश्व् अपि अविशेषेण कृत-सङ्गस्य तत्-तद् भजन-परिपाकेण पञ्च-विधा रतिस् । तत्-तद् भक्त-सङ्ग-वसति-काल-भेदेन योदयते, यथा—कदाचित् शान्तिः कदाचित् दास्यं, कदाचित् सख्यं, कदाचित् वात्सल्यं, कदाचित् कान्ता-भावश् च, न त्व् एकत्र निष्ठत्वं—तदा **स्वच्छ**-रति-रूपः ।  
अथ पृथक्-पृथक् रसैक-निष्ठेषु भक्तेषु शान्त्य्-आदि-पञ्च-विध-रूपः । शान्त-भक्तानां शान्तिः । दास्य-भक्तानां दास्य-रतिः । सख्य-भक्तानां सख्यम् । वात्सल्य-भक्तानां वात्सल्यम् । उज्ज्वल-भक्तानां प्रियता । एवम् शान्त-दास्य-सख्य-वात्सल्योज्ज्वलाश् च पञ्च-मुख्य-रसा यथोत्तरं श्रेष्ठाः । शान्ते श्री-कृष्ण-निष्ठ-बुद्धि-वृत्तिता । दास्ये सेवा । सख्ये निःसम्भ्रमता । वात्सल्ये स्नेहः । उज्ज्वले सङ्गि-सङ्ग-दानेन सुखम् उत्पाद्यम् । एवं पूर्व-पूर्व-गुणाद् उत्तरोत्तर-स्थाः श्रेष्ठाः स्युः ॥१३॥

—ओ)०(ओ—

##  शान्त-रसः

अथ **शान्त-रसे** नराकृति-पर-ब्रह्म चतुर्भुजः नारायणः परमात्मा इत्य्-आदि-गुनः श्री-कृष्णो विषयालम्बनः । सनक-सनन्दन-सनातन-सनत्कुमारादयः आश्रयालम्बनाः तपस्विनः । ज्ञानिनोऽपि मुमुक्षां त्यक्त्वा श्री-कृष्ण-भक्त-कृपया भक्ति-वासना-युक्ता यदि स्युस् तदा तेऽप्य् आश्रयालम्बनाः । पर्वत-शैल-काननादि-वासि-जन-सङ्ग-सिद्ध-क्षेत्रादयः उद्दीपन-विभावाः । नासिकाग्र-दृष्टिः अवधूत-चेष्टा निर्ममता भगवद्-द्वेषि-जने न द्वेषः तद्-भक्त-जनेऽपि नातिभक्तिः मौनं ज्ञान-शास्त्रेऽभिनिवेशः इत्य् आदयोऽनुभावाः। अश्रु-पुलक-रोमाञ्चाद्याः प्रलय-वर्जीताः सात्त्विकाः । निर्वेद-मति-धृत्य्-आदयः सञ्चारिणः । शान्तिः स्थायी । इति शान्त रसः ॥१४॥

—ओ)०(ओ—

##  दास्य-रसः

अथ **दास्ये रसे** ईश्वरः प्रभुः सर्वज्ञः भक्त-वत्सलः इत्य्-आदि-गुणवान् श्री-कृष्णो विषयालम्बनः । आश्रयालम्बनाश् चतुर्विधाः—अधिकृत-भक्ताः आश्रिताः पार्षदाः अनुगाश् चेति । तत्र ब्रह्मा, शङ्कर इत्य् आदयोऽधिकृत भक्ताः । तत्र आश्रितास् त्रिविधाः शरण्याः ज्ञानि-चराः सेवा-निष्ठाः कालिय-जरासन्धम् अगध-राज-बद्ध-राजादयः शरण्याः । प्रथमतो ज्ञानिनोऽपि मुमुक्षां परित्यज्य ये दास्ये प्रवृत्तास् ते सनकादयो ज्ञानि-चराः । ये प्रथमत एव भजने रतास् ते चन्द्रध्वज-हरिहय-बहुलाश्वादयः सेवा-निष्ठाः । उद्धव-दारुक-श्रुतदेवादयः पार्षदाः । सुचन्द्र-मण्डनाद्याः पुरेः । रक्तक-पत्रक-मधुकण्ठादयो व्रजेऽनुगाः ।  
एषां स-परिवार एव कृष्णे ये यथोचित-भक्तिमन्तस् ते धुर्य-भक्ताः । ये कृष्ण-प्रेयसी-वर्गे आदर-युक्तास् ते धीर-भक्ताः । ये तु तत्-कृपां प्राप्य गर्वेण कम् अपि न गणयन्ति ते वीर-भक्ताः । एतेषु गौरवान्वित-सम्भ्रम-प्रीति-युक्तास् तु प्रद्युम्न-साम्बादयः श्री-कृष्णस्य पाल्याः । ते सर्वे केचिन् नित्य-सिद्धाः, केचित् साधन-सिद्धाः, केचित् साधकाः ।  
श्री-कृष्णानुग्रह-चरण-धूली-महा-प्रसादादय उद्दीपन-विभावाः । श्री-कृष्णस्याज्ञा-करणादयोऽनुभावाः । प्रेमा रागः स्नेहश् चात्र रसे भवति । अधिकृत-भक्ते आश्रित-भक्ते च प्रेम-पर्यन्तो भवति स्थायी । पार्षद-भक्ते स्नेह-पर्यन्तः । परीक्षिति दारुके उद्धवे रागः प्रकट एव । व्रजानुगे रक्तकादौ सर्व एव । प्रद्युम्नादाव् अपि सर्व एव । यावत् पर्यन्तं श्री-कृष्ण-दर्शनं प्रथमतो भवति तावत्-कालम् अयोगः । दर्शनानन्तरं यदि विच्छेदस् तदा वियोगः । तत्र दश दशाः । अङ्गेषु तापः कृशता जागर्या आलम्बन-शून्यता अधृतिर् जडता व्याधिर् उन्मादो मूर्च्छितं मृतिश् च । इति दास्य-रसः ॥१५॥

—ओ)०(ओ—

##  सख्य-रसः

अथ **सख्य-रसे** विदग्धो बुद्धिमान् सुवेशः सुखीत्य्-आदि-गुनः श्री-कृष्णो विषयालम्बनः । आश्रयालम्बनाः सखायश् चतुर् विधाः—सुहृदः सखायः प्रिय-सखायः प्रिय-नर्म-सखायश् च । ये कृष्णस्य वयसाधिकास् ते सुहृदः किञ्चिद् वात्सल्यवन्तः । ते सुभद्र-मण्डलीभद्र-बलभद्रादयः । ये किञ्चिद् वयसा न्यूनास् ते किञ्चिद् दास्य-मिश्राः सखायः । ते विशाल-वृषभ-देवप्रस्थादयः । ये वयसा तुल्यास् ते प्रिय-सखायः श्रीदाम-सुदाम-वसुदामादयः । ये तु प्रेयसी-रहस्य-सहायाः शृङ्गार-भाव-स्पृहास् ते प्रिय-नर्म-सखायः सुबल-मधुमङ्गलार्जुनादयः । श्री-कृष्णस्य कौमार-पौगण्ड-कैशोरान् वयांसि शृङ्ग-वेणु-दल-वाद्यादयश् च उद्दीपन विभावाः । तत्र प्रमाणं— 

> कौमारं पञ्चमाब्दान्तं पौगण्डं दशमावधि ।   
> कैशोरम् आपञ्च-दशं यौवनं तु ततः परम् ॥

अष्टमासाधिक-दश-वर्ष-पर्यन्तं श्री-कृष्णस्य व्रजे प्रकट-विहारः । अत एव श्री-कृष्णस्याल्प-कालत एव वयो-वृद्ध्या मास-चतुष्टयाधिक-वत्सर-त्रय-पर्यन्तं कौमारं । ततः परम् अष्ट-मासाधिक-षड्-वर्ष-पर्यन्तं पौगण्डम् । ततः परम् अष्ट मासाधिक-दश-वर्ष-पर्यन्तं कैशोरम् । ततः परम् अपि सर्व-कालं वाप्य कैशोरम् एव। दश-वर्षं शेष-कैशोरम् । तत्रैव सदा स्थितिः । एवं सप्तमे वर्षे वैशाखे मासि कैशोरारम्भः । अत एव प्रसिद्धः पौगण्ड-मध्ये प्रेयसीभिः सह विहारः । तासाम् अपि तथाभूतत्वाद् इति प्रसङ्गात् लिखितम् ।  
सख्ये बाहु-युद्ध-खेला एक-शय्या-शयनादयोऽनुभावाः । अश्रु-पुलकादयः सर्वे एव सात्त्विकाः । हर्ष-गर्वादयः सञ्चारिणः साम्य-दृष्ट्या निःसम्भ्रमता-मयः विश्वास-विशेषः सख्य-रतिः स्थायी भावः । अथ प्रणयः प्रेमा स्नेहो रागः सख्येन सह पञ्च-विधः स्यात् । अन्यत्र अर्जुन-भीमसेन-श्रीदाम-विप्राद्याः सखायः । तत्रापि वियोगे दश दशाः पूर्वत् ज्ञातव्याः । इति सख्य-रसः ॥१६॥

—ओ)०(ओ—

##  वात्सल्य रसः

अथ **वात्सल्य-रसे** कोमलाङ्गो विनयी सर्व-लक्षण-युक्त-गुणः श्री-कृष्णो विषयालम्बनः । श्री-कृष्णे अनुग्राह्य-भाववन्तः पित्रादयो गुरु-जना अत्र व्रजे व्रजेश्वरी-व्रजराज-रोहिण्य्-उपनन्द-तत्-पत्न्य्-आदयः । अन्यत्र देवकी-कुन्ती-वसुदेवादयश् च आश्रयालम्बनाः । स्मित-जल्पित-बाल्य-चेष्टादय उद्दीपन-विभावाः । मस्तकाघ्राणाशीर्वाद-लालन-पालनादयोऽनुभावाः । सात्त्विकाः स्तम्भ-स्वेदादयः सर्व एव स्तन-स्रवणम् इति नव सङ्ख्याः । हर्ष-शङ्काद्या व्यभिचारिणः । वात्सल्य-रतिः स्थायी भावः । प्रेम-स्नेह-रागाश् चात्र भवन्ति । अत्रापि वियोगे पूर्ववत् दश दशाः । इति वात्सल्य-रसः ॥१७॥

—ओ)०(ओ—

##  मधुर-रसः

अथ **मधुर-रसे** रूप-माधुर्य-लीला-माधुर्य-प्रेम-माधुर्य-सिन्धुः श्री-कृष्णो विषयालम्बनः । प्रेयसी-गणः आश्रयालम्बनः । मुरली-रव-वसन्त-कोकिल-नाद-नव-मेघ-मयूर-कण्ठादि-दर्शनाद्या उद्दीपन-विभावाः । कटाक्ष-हास्यादयोऽनुभावाः । सर्व एव सात्त्विकाः सूद्दीप्त-पर्यन्ताः । निर्वेदाद्याः सर्वे आलस्यौग्र्य-रहिताः सञ्चारिणः । प्रियता-रतिः स्थायी भावः । प्रेम-स्नेह-रागाद्याः श्रीलोज्ज्वल-नीलमण्य्-उक्ताः सर्व एव भवन्ति । इति मधुर-रसः ॥१८॥

—ओ)०(ओ—

##  मैत्रि-वैर-स्थितिः

अथैषां **मैत्रि-वैर-स्थितिः** । शान्तस्य दासस्य परस्परं मैत्री । सख्य-वात्सल्यौ तटस्थौ । वात्सल्यस्य न केनापि मैत्री । उज्ज्वल-दास्य-रसौ शत्रू । इति मैत्रि-वैर-स्थितिः ॥२२॥

—ओ)०(ओ—

##  भाव-मिश्रणम्

अथ **भाव-मिश्रणम्** । श्री-बलदेवादीनां सख्यं वात्सल्यं दास्यं च । मुखरा प्रभृतीनां वात्सल्यं सख्यं च । युधिष्ट् हिरस्य वात्सल्यं सख्यं च । भीमस्य सख्यं वात्सल्यं च । अर्जुनस्य सख्यं दास्यं च । नकुल सहदेवयोर् दास्यं सख्यं च । उद्धवस्य दास्यं सख्यं च । अक्रूरोग्रसेनादीनां दास्यं वात्सल्यं च । अनिरुद्धादीनां दास्यं सख्यं च ॥२०॥

—ओ)०(ओ—

##  द्वादश-गौण-रसाः

अथ हास्याद्भुत-वीर-करुण-रौद्र-भयानक-बीभत्साः सप्त गौण-भक्ति-रसाः पञ्च-विध-भक्तेष्व् एवोदयन्ते । अत एव पञ्च-विध-भक्ता आश्रयालम्बनाः । हास्यादीनां षण्णां रसानां श्री-कृष्णश् च श्री-कृष्ण भक्ताश् च तत्-सम्बन्धिनश् च विषयालम्बनाः ।  
बीभत्सस्य तु घृणास्पदामेध्य मांस-शोणितादयो विषयाः । रौद्र-भयानकयोः श्री-कृष्ण-शत्रवोऽपि विषयाः । गण्ड-विकाश-नेत्र-विस्फारादयो यथा-सम्भवम् अनुभावाः । सात्त्विका अपि यथा-सम्भवं द्वि-त्राः । हर्षामर्याद्या व्यभिचारिणः । हासो विस्मय उत्साहः क्रोध शोकौ भयं तथा जुगुप्सा चेत्य् असौ भाव-विशेषः सप्तधोदितः । हास्यादीनाम् अमी क्रमेण स्थायि-भावाः । किञ्च वीर रसे युद्ध-दान-दयाधर्मेषु उत्साह-वशात् युद्ध-वीरः, दान-वीरः, दया-वीरः, धर्म-वीर इति चतुर्धा वीर-रसः । इति सप्त गौण-रसाः । एवं मिलित्वा द्वादश रसा भवन्ति ॥२१॥

—ओ)०(ओ—

##  भाव-शावल्यम्

अथैषां सप्त-गौणानां पञ्चसु मुख्य-रसेषु अन्तर्-भावो, यथा—हास्य-युद्ध-वीरयोः सख्ये । अद्भुतस्य सर्वत्र । करुणा-दान-वीर-दया-वीरराणां वात्सल्ये । भयानकस्य वात्सल्ये दास्ये च । बीभत्सस्य शान्ते । रौद्रस्य क्रोध-रति-वात्सल्योज्ज्वल-रस-परिवारेषु एकांशेनेत्य् अनेनैव परस्परं मैत्री वैरं च युक्त्या ज्ञेयम् ॥२२॥

—ओ)०(ओ—

##  रसाभास-रसविरोधौ

वैर-रसस्य स्मरणे राध्यत्वे वा विषयाश्रय-भेदे वा उपमायां वा रसान्तर-व्यवधानेन वा वर्णने सति न रसाभासः । अन्यथा तु परस्पर-वैरयोर् यदि योगस् तदा रसाभासः । यदि परस्परं मित्र-योगस् तदा सुरसता । मुख्यानां तु विषयाश्रय-भेदेऽपि वैर-योगे रसाभास एव । एवम् अधिरूढ-महा-भावे केवलं श्री-राधायां तु वैर-योगेऽपि वर्णन-परिपाट्यां न रसाभासः ।  
किं च, कृष्णो यदि स्वयम् एकदैव सर्व-रसानां विषयो वा आश्रयो वा तदापि न रसाभासः । अथान्येऽपि रसाभासाः केचित् ग्राह्य-प्रायाः—श्री-कृष्णे यदि ब्रह्मतश् चमत्काराधिक्यं न भवति तदा शान्त-रसाभासः । श्री-कृष्णाग्रे यदि दास्याति धार्ष्ट्यं भवति तदा दास्य-रसाभासः । द्वयोर् मध्ये एकस्य सख्य-भावः अन्यस्य दास्य-भावस् तदा सख्य-रसाभासः । पुत्रादीनां बलाधिक्य-ज्ञानेन लालनाद्य-करणं वात्सल्य-रसाभासः । द्वयोर् मध्ये एकस्य रमणेच्छान्यस्य नास्ति प्रकटम् एव सम्भोग-प्रार्थनं वा तदोज्ज्वल-रसाभासः । श्री-कृष्ण-सम्बन्ध-वर्जिताश् चेत् हास्यादयस् तदा ते हास्यादि-रसाभासाः । यदि श्री-कृष्ण-वैरिषु भवन्ति तदाति-रसाभासाः ॥२६॥

अनधीत-व्याकरणश् चरण-प्रवणो हरेर् जनो यस्मात् ।  
भक्ति-रसामृत-सिन्धु-बिन्दुतो बिन्दु-रूपेण ॥

इति महा-महोपाध्याय-श्री-विश्वनाथ-चक्रवर्ति-विरचितः  
भक्ति-रसामृत-सिन्धु-बिन्दुः समाप्तः ॥

—ओ)०(ओ—
