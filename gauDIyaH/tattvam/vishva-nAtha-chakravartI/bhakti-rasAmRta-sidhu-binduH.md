+++
title = "bhakti-rasAmRta-sidhu-binduH"
+++
śrī-bhakti-rasāmṛta-sindhu-binduḥ

viśvanātha-cakravarti-ṭhakkureṇa praṇītaḥ

<details><summary>विस्तारः (द्रष्टुं नोद्यम्)</summary>

Version 2.00

The source text is 


    (ka) _Grantha-pañcakam. _ed. Priya Charan Das, Vrindavan: Sat Sevak Ashram, 1987. (Bengali script). Added commentaries are taken from Viśvanātha’s _Locana-rocanī_. 

Contents


[TOC]

</details>



śrī-gaurāṅga-vidhur jayati


śrī-bhakti-rasāmṛta-sindhu-binduḥ


## maṅgalācaraṇam

**akhila-rasāmṛta-mūrtiḥ prasṛmara-ruci-ruddha-tārakā-pāliḥ |**

**kalita-śyāmā-lalito rādhā-preyān vidhur jayati || **

<p style="text-align: right">
(bhakti-rasāmṛta-sindhu 1.1.1)</p>


—o)0(o—



1. uttamā bhaktiḥ

**anyābhilāṣitā śūnyaṁ jñāna-karmādy anāvṛtam |**

**ānukūlyena kṛṣṇānu- śīlanaṁ bhaktir uttamā ||1||**

asyārthaḥ—anyābhilāṣa-jñāna-karmādi-rahitā śrī-kṛṣṇam uddiśyānukūlyena kāya-vāṅ-manobhir yāvatī kriyā sā bhaktiḥ ||1||

**ṭīkā**—atha tasyā lakṣaṇaṁ vadann eva grantham ārabhate—anyeti | yathā kriyā-śabdena dhātv-artha-mātram ucyate, tathātra **anuśīlana**-śabdenāpi dhātv-artha-mātram ucyate | dhātv-arthaś ca dvividhaḥ—pravṛtti-nivṛtty-ātmakaḥ | tatra pravṛtty-ātmaka[^1]-dhātv-arthas tu kāya-vāṅ-mānasa-mayas tat-tac-ceṣṭā-rūpaḥ | nivṛtty-ātmaka-dhātvā arthaś ca pravṛtti-bhinnaḥ | prīti-viṣādātmako mānasaḥ tat-tad-bhāva-rūpaś ca, sa ca vakṣyamāṇa-rati-premādi-sthāyi-bhāva-rūpaś ca, sevā-nāmāparādhānām udbhavābhāva-kāritety-ādi vacana-vyañjitaḥ sevā-nāmāparādhādy-abhāva-rūpaś ca | 

tad evaṁ sati kṛṣṇa-sambandhi-kṛṣṇārthaṁ vānuśīlanam iti tat-sambandha-mātrasya tad-arthasya vā vivakṣitatvād guru-pādāśrayādau, bhāva-rūpasyāpi kroḍīkṛtatvād raty-ādi-sthāyini vyabhicāri-bhāveṣu ca nāvyāptiḥ | 

etac ca kṛṣṇa-tad-bhakta-kṛpayaiva labhyaṁ śrī-bhagavataḥ svarūpa-śakti-vṛtti-rūpam api kāyādi-vṛtti-tādātmyenāvirbhūtam iti jñeyam | agre tu spaṣtīkariṣyate | kṛṣṇa-śabdaś cātra svayaṁ bhagavataḥ kṛṣṇasya tad-rūpāṇāṁ cānyeṣām avatārāṇāṁ grāhakaḥ | tāratamyam agre vivecanīyām |

tatra bhakti-svarūpatā-siddhy-arthaṁ viśeṣaṇam āha— ānukūlyeneti | prātikūlye bhaktitvā-prasiddheḥ | ānukūlyaṁ coddeśyāya śrī-kṛṣṇāya rocamānā pravṛttir ity ukte lakṣaṇe’tivyāptir avyāptiś ca | tad yathā—asura-kartṛka-prahāra-rūpānuśīlanaṁ yuddha-rasa utsāha-ratiḥ śrī-kṛṣṇāya rocate | yathoktaṁ prathama skandhe—manasvinām iva san saṁprahāraḥ [bhā.pu. 1.13.30][^2] iti saṁprahāra iti | tathā śrī-kṛṣṇaṁ vihāya dugdha rakṣārthaṁ gatāyāḥ yaśodāyās tādṛśānuśīlanaṁ śrī-kṛṣṇāya na rocate | yathoktaṁ śrī-daśame—sañjāta-kopa-sphuritāruṇādharaḥ [bhā.pu. 10.9.6][^3] iti | tathā ca tatra tatrātivyāpty-avyāpteś ca vāraṇāyānukūlyānāṁ pratikūlya-śūnyatvam eva vivakṣaṇīyam | evaṁ saty asureṣu dveṣa-rūpa-prātikūlya-sattvān nātivyāptiḥ | evaṁ yaśodāyāḥ prātikūlyābhāvān nāvyāptir iti bodhyam | etena viśeṣaṇasyānukūlyasyaiva bhaktitvam astu | bhakti-sāmānyasyaiva kṛṣṇāya rocamānatvād viśeṣyasyānuśīlana-padasya vaiyarthyam ity api śaṅkā nirastā | tādṛśa-prātikūlyābhāva-mātrasya ghaṭe’pi sattvāt | 

uttamātva-siddhy-arthaṁ viśeṣaṇa-dvayam āha—anyābhilāṣitā-śūnyam ity-ādi | katham bhūtam anuśīlanam anyasmin bhakty-ātirikte phalatvenābhilāṣa-śūnyaṁ—bhaktyā sañjātayā bhaktyā [bhā.pu. 11.3.31][^4] ity ekādaśokter bhakty uddeśaka bhakti karaṇam ucitam evety ato’nyasmin khalu bhakty-atirikta iti | yathātrānyābhilāṣa-śūnyatvaṁ vihāyānyābhilāṣitā śūnyam iti svabhāvārthaka-tācchīlya-pratyayena kasyacid bhaktasya kadācid akasmāt maraṇa-saṅkaṭe prāpte—he bhagavan bhaktaṁ mām etad vipatteḥ sakāśād rakṣeti kādācitkābhilāṣa-sattve’pi na kṣatiḥ | yatas tasya vaivaśya-hetuka-svabhāva-viparyayeṇaiva tādṛg-ābhilāṣo na tu svābhāvika iti bodhyam |

punaḥ kīdṛśam ? jñāna-karmādy-anāvṛtam—jñānam atra nirbheda-brahmānusandhānaṁ, na tu bhajanīya-tattvānusandhānam api tasyāvaśyāpekṣaṇīyatvāt | karma—smārtaṁ nitya-naimittikādi, na tu bhajanīya-paricaryādi tasya tad anuśīlana-rūpatvāt | ādi-śabdena phalgu-vairāgya-yoga-sāṅkhyābhyāsādayas tair anāvṛtaṁ na tu śūnyam ity arthaḥ | tena ca bhakty-āvarakāṇām eva jñāna-karmādīnāṁ niṣedho’bhipretaḥ | bhakty-āvarakatvaṁ nāma vidhi-śāsanān nitya-karmākaraṇe pratyavāyādi bhayāc chraddhayā kriyamāṇatvaṁ tathā bhakty-ādi-rūpeṣṭa-sādhanatvāc chraddhayā kriyamāṇatvaṁ ca | tena loka saṅgrahārtham aśraddhayāpi pitrādi śrāddhāṅgaṁ kūrvatāṁ  mahānubhāvānāṁ śuddha-bhaktau nāvyāptiḥ | atra śrī-kṛṣṇānuśīlanaṁ kṛṣṇa-bhaktir iti vaktavye bhagavac-chāstreṣu kevalasya bhakti-śabdasya tatraiva viśrāntir ity abhiprāyāt tathoktam ||1|| (locana-rocanī 1.1.1)

—o)0(o—


##  sādhana-bhaktiḥ

sā bhaktiḥ sādhana-bhaktir bhāva-bhaktiḥ prema-bhaktir iti trividhā | sādhana-bhaktiḥ punar vaidhī-rāgānugā-bhedena dvividhā |[^5]

**ṭīkā—**sā bhaktir iti | athātra sādhana-sādhya-rūpo dvividho bheda evāstu, bhāvasyāpi sādhya-bhakty-antarbhāvo’stu kiṁ bheda-traya-karaṇeneti cen, na | yato’gre vakṣyamāṇasya— 


        utpanna-ratayaḥ samyaṅ nairvighnyam anupāgatāḥ | 


        kṛṣṇa-sākṣāt-kṛtau yogyāḥ sādhakāḥ parikīrtitāḥ || [bha.ra.si. 2.1.276]

iti sādhaka-bhakta-lakṣaṇasya madhye raty-apara-paryāyasya bhāvasyāvirbhāve’pi samyaṅ-nairvighnyam anupāgatā iti viśeṣaṇena prabalatarasya kasyacid aparādhasya kaścana bhāgo’vaśiṣṭo’stīti labhyate | evaṁ sati kleśa-janakasyāparādhasya leśe’pi sādhya-bhakter āvirbhāvo na saṁbhavati | ata eva tatraivoktasya sādhya-bhakti-viśiṣṭa-siddha-bhakta-lakṣaṇasya madhye avijñātākhila-kleśāḥ sadā kṛṣṇāśritākriyāḥ siddhāḥ syur ity anena tathaiva pratipāditaṁ | tasmād bhāvasya sādhya bhakter antarbhāvo na saṁbhavati | tathaiva sādhana-bhakter antarbhāvas tu sutarām eva nāsti | yato’traiva prakaraṇe sādhana-bhakti-lakṣaṇe bhāva-sādhanatva-rūpa-viśeṣaṇena bhāvasya sādhana-bhaktitvaṁ parāstaṁ | bhāvasya bhāva-sādhanatvābhāvāt | tasmāt sādhūktaṁ bhaktes trividhatvam iti vivecanīyaṁ ||2|| [locana-rocanī 1.2.1]

—o)0(o—


##  premāvirbhāva-kramaḥ

**ādau śraddhā tataḥ sādhu-saṅgo’tha bhajana-kriyā |**

**tato’nartha-nivṛttiḥ syāt tato niṣṭhā rucis tataḥ ||**

**athāsaktis tato bhāvas tataḥ premābhyudañcati |**

**sādhakānām ayaṁ premnaḥ prādurbhāve bhavet kramaḥ ||**

<p style="text-align: right">
[bha.ra.siṁ. 1.4.15-16]</p>


**ṭīkā**—atra bahuṣv api krameṣu satsu prāyikam ekaṁ kramam āha—ādāv iti dvayena | ādau prathama-sādhu-saṅge śāstra-śravaṇa-dvārā śraddhā tad-artha-viśvāsaḥ | tataḥ śraddhānantaraṁ dvitīyaḥ sādhu-saṅgo bhajana-rīti-śikṣārthaṁ | niṣṭhā bhajane avikṣepeṇa sātatyaṁ, kintu buddhi-pūrvikeyaṁ | āsaktis tu svārasikī | etena niṣṭhāsaktyor bhedo jñeyaḥ ||3|| (locana-rocanī 1.4.15-16)

—o)0(o—


##  sādhana-bhakteś catuḥṣaṣṭy-aṅgāni

atha bhajanasya catuḥ-ṣaṣṭir aṅgāni—śrī-guru-pādāśrayaḥ, śrī-kṛṣṇa-dīkṣā-śikṣādi, śrī-guru-sevā, sādhu-mārgānusāraḥ, bhajana-rīti-praśnaḥ, śrī-kṛṣṇa-prītaye bhogādi-tyāgaḥ, tīrtha-vāsaḥ, tīrtha-māhātmya-śravaṇaṁ ca, sva-bhakti-nirvāhānurūpa-bhojanādi-svīkāraṁ, ekādaśī-vratam, aśvattha-tulasī-dhātrī-go-brāhmaṇa-vaiṣṇava-sammānaṁ—pūrva-daśa-grahaṇam | 

para-daśa-tyāgaḥ—asādhu-saṅga-tyāgaḥ, bahu-śiṣya-karaṇa-tyāgaḥ, bahv-ārambha-tyāgaḥ, bahu-śāstra-vyākhyā-vivādādi tyāgaḥ, vyavahāre kārpaṇya-tyāga, śoka-krodhādi-tyāgaḥ, devatāntara-nindā-tyāgaḥ, prāṇi-mātre udvega-tyāgaḥ, sevāparādha-nāmāparādha-tyāgaḥ, guru-kṛṣṇa-bhakta-nindā-sahana-tyāgaḥ | 

vaiṣṇava-cihna-dhāraṇaṁ, hari-nāmākṣara-dhāraṇaṁ, nirmālya-dhāraṇaṁ, nṛtyaṁ, daṇḍavat-praṇāmaṁ, abhyutthānam, anuvrajyā, śrī-mūrti-sthāne gamanaṁ, parikramā, pūjā, paricaryā, gītaṁ, saṅkīrtanaṁ, japaḥ, stava-pāṭhaḥ, mahā-prasāda-sevā, vijñaptiḥ, caraṇāmṛta-pānaṁ, dhūpa-mālyādi-saurabha-grahaṇaṁ, śrī-mūrti-darśanaṁ, śrī-mūrti-sparśanaṁ, ārātrika-darśanaṁ, śravaṇaṁ, tat-kṛpāpekṣaṇaṁ, smaraṇaṁ, dhyānaṁ, dāsyaṁ, sakhyaṁ, ātma-nivedanaṁ, nija-priya-vastu-samarpaṇaṁ, kṛṣṇārthe samasta-karma-karaṇaṁ | sarvathā śaraṇāpattiḥ, tulasī-sevā, vaiṣṇava-śāstra-sevā, mathurā-maṇḍale vāsaḥ, vaiṣṇava-sevā, yathā-śakti-dolādi-mahotsava-karaṇaṁ, kārttika-vrataṁ, sarvadā hari-nāma-grahaṇaṁ, janmāṣṭamī-yātrādikaṁ ca, evaṁ ūnaṣaṣṭi-bhakty-aṅgāni | 

atha tatra pañca aṅgāni sarvataḥ śreṣṭhāni yathā—śrī-mūrti-sevā-kauśalaṁ, rasikaiḥ saha śrī-bhāgavatārthāsvādaḥ, sajātīya-snigdha-mahattara-sādhu-saṅgaḥ, nāma-saṅkīrtanaṁ, śrī-vṛndāvana-vāsaḥ | evaṁ militvā catuḥ-ṣaṣṭy-aṅgāni ||4||

**ṭīkā**—kṛṣṇa-dīkṣādīti—dīkṣā-pūrvaka-śikṣaṇam ity arthaḥ | śrī-kṛṣṇeti—śrī-kṛṣṇa prāpter yo hetuḥ kṛṣṇa-prasādas tad-artham ity arthaḥ | ādi-grahaṇāl loka-vitta-putrādayo gṛhyante || (locana-rocanī 1.2.74) 

—o)0(o—


##  atha dvātriṁśat sevā-nāmāparādhā varjanīyāḥ

sevā-nāmāparādheti—sevā-nāmāparādhānām udbhavaḥ sādhakasya prāyo bhavaty eva, kintu paścād yatnena teṣām abhāva-kāritā | yathā āgame—


        yānair vā pādukair vāpi gamanaṁ bhagavad-gṛhe |


        devotsavādy-asevā ca apraṇāmas tad-agrataḥ ||


        ucchiṣṭe vāpy aśauce vā bhagavad-vandanādikam |


        eka-hasta-praṇāmaś ca tat-purastāt pradakṣiṇam ||


        pāda-prasāraṇaṁ cāgre tathā paryaṅka-bandhanam |


        śayanaṁ bhakṣaṇaṁ cāpi mithyā-bhāṣaṇam eva ca ||


        uccair bhāṣā mitho-jalpa-rodanādi tad-agrataḥ |


        nigrahānugrahau caive niṣṭhura-krūra-bhāṣaṇam ||


        kambalāvaraṇaṁ caiva para-nindā para-stutiḥ |


        aślīla-bhāṣaṇaṁ caiva adho-vāyu-vimokṣaṇam ||


        śaktau gauṇopacāraś ca anivedita-bhakṣaṇam |


        tat-tat-kālodbhavānāṁ ca phalādīnām anarpaṇam ||


        viniyuktāvaśiṣṭasya vyañjanādeḥ samarpaṇam |


        pṛṣṭhīkṛtyāsanaṁ caiva pareṣām abhivandanam ||


        gurau maunaṁ nija-stotraṁ devatā-nindanaṁ tathā |


        aparādhās tathā viṣṇor dvātriṁśat parikīrtitāḥ ||

vārāhe cāparādhaś ca te’pi saṅkṣipya likhyante yathā— rājānna-bhakṣanaṁ, dhvāntāgāre hareḥ sparśaḥ, vidhiṁ vinā hary-upasarpaṇaṁ, vādyaṁ vinā tad-dvārodghāṭanaṁ, kukkurādi-duṣṭa-bhakṣya-saṅgrahaḥ, arcane mauna-bhaṅgaḥ, pūjā-kāle viḍ-utsargāya gamanaṁ, gandha-mālyādikam adattvā dhūpanam, anarha-puṣpeṇa pūjanam | 


        akṛtvā danta-kāṣṭhaṁ ca kṛtvā nidhuvanaṁ tathā |


        spṛṣṭvā rajasvalāṁ dīpaṁ tathā mṛtakam eva ca ||


        raktaṁ nīlam adhautaṁ ca pārakyaṁ malinaṁ paṭam |


        paridhāya mṛtaṁ dṛṣṭvā vimucyāpāna-mārutam ||


        krodhaṁ kṛtvā śmaśānaṁ ca gatvā bhuktvāpy ajīrṇa-bhuk |


        bhuktvā kusumbhaṁ piṇyākaṁ tailābhyaṅgaṁ vidhāya ca |


        hareḥ sparśo hareḥ karma karaṇaṁ pātakāvahaṁ ||

tathā tatraivānyatra—bhagavac-chāstrānādara-pūrvakam anya-śāstra-pravartanam, śrī-mūrti-sammukhe tāmbūla-carvaṇam, eraṇḍādi-patrastha-puṣpair arcanam, āsura-kāle pūjā, pīṭhe bhūmau vā upaviśya pūjanam; snapana-kāle vāma-hastena tat-sparśaḥ, paryuṣitair yācitair vā puṣpair arcanam, pūjāyāṁ niṣṭhīvanam, tasyāṁ sva-garva-pratipādanam, tiryak-puṇḍra-dhṛtiḥ, aprakṣālita-pādatve’pi tan-mandira-praveśaḥ, avaiṣṇava-pakva-nivedanam, avaiṣṇava-dṛṣṭena pūjanam, vighneśam apūjayitvā kapālinaṁ dṛṣṭvā vā pūjanam, nakhāmbhaḥ-snapanam, gharmāmbu-liptatve’pi pūjanam, nirmālya-laṅghanam, bhagavac-chapathādayo’nye ca jñeyāḥ ||5||

—o)0(o—


##  daśa nāmāparādhāḥ

**sarvāparādha-kṛd api mucyate hari-saṁśrayāt |**

**harer apy aparādhān yaḥ kuryād dvipada-pāṁsavaḥ ||**

**nāmāśrayaḥ kadācit syāt taraty eva sa nāmataḥ |**

**nāmno’pi sarva-suhṛdo hy aparādhāt pataty adhaḥ ||6||**

<p style="text-align: right">
[padma.pu., bha.ra.siṁ. 1.2.119]</p>


atha nāmāparādhā daśa, yathā—vaiṣṇava-nindādi-vaiṣnavāparādhaḥ, viṣṇu-śivayoḥ pṛthag-īśvara-buddhiḥ, śrī-guru-deve manuṣya-buddhiḥ, veda-purāṇādi-śāstra-nindā, nāmni artha-vādaḥ, nāmni kuvyākhyā vā kaṣṭa-kalpanā; nāma-balena pāpe pravṛttiḥ; anya-śubha-karmabhir nāma-sāmya-mananam; aśraddha-jane nāmopadeśaḥ, nāma-māhātmye śrute’pi aprītiḥ—iti daśadhā ||6||

—o)0(o—


##  vaidhī-lakṣanam

atha vaidhī-lakṣanaṁ—śravaṇa-kīrtanādīni śāstra-śāsana-bhayena yadi kriyante, tadā vaidhī bhaktiḥ ||

**ṭīkā**—athātra sādhanādau pravṛtti-sāmānye kutracit lobhasya kāraṇatvaṁ, kutracit śāstra-śāsanasya | tatra ca yasyāṁ bhaktau lobhasya kāraṇatvaṁ nāsti kintu śāstra-śāsanasyaiva, sā vaidhīty āha—yatreti[^6] | rāgo’tra śrī-mūrter-darśanād daśama-skandhīya-tat-tal-līlā-śravaṇād bhajane lobhas tad-anavāptatvāt tad-anadhīnatvād dhetoḥ śāstrasya śāsanenaiva yā pravṛttir upajāyate sā bhaktir vaidhī ucyate ||8|| (locana-rocanī 1.2.6)

—o)0(o—


##  rāgānugā-lakṣaṇam

atha rāgānugā-lakṣaṇaṁ—nijābhimata-vraja-rāja-nandanasya sevā-prāpti-lobhena yadi tāni kriyante, tadā rāgānugā bhaktiḥ | yad uktam— 

**sevā sādhaka-rūpeṇa siddha-rūpeṇa cātra hi | \
tad-bhāva-lipsunā kāryā vraja-lokānusārataḥ ||**

**kṛṣṇaṁ smaran janaṁ cāsya preṣṭhaṁ nija-samīhitam |**

**tat-tat-kathā-rataś cāsau kuryād vāsaṁ vraje sadā ||**

<p style="text-align: right">
[bha.ra.siṁ.1.2.294-293]</p>


tatra rāgānugāyāṁ smaraṇasya mukhyatvam | tac ca smaraṇaṁ nija-bhāvo cil-līlāveśa-svabhāvasya śrī-kṛṣṇasya tat-priya-janasya ca | tathaiva kīrtanādikam apy arcanādāv api mudrā-nyāsādi-dvārakā-dhyānādi-rukmiṇy-ādi-pūjādikam api nija-bhāva-prātikūlyād āgamādi-śāstra-vihitam api na kuryād iti, bhakti-mārge kiñcit kiñcit aṅga-vaikalye’pi doṣābhāva-smaraṇāt | 


    na hy aṅgopakrame dhvaṁso mad-dharmasyoddhavāṇv api |


        mayā vyavasitaḥ samyaṅ nirguṇatvād anāśiṣaḥ || [bhā.pu. 11.29.20] 

aṅgi-vaikalye tv asty eva doṣaḥ | yad uktam— 


        śruti-smṛti-purāṇādi-pañcarātra vidhiṁ vinā |


        ekāntikī harer bhaktir utpātāyaiva kalpate || iti |

yadi cāntare rāgo vartate, atha ca sarvam eva vidhi-dṛṣṭyaiva karoti, tadā dvārakāyāṁ rukmiṇy-āditvaṁ prāpnoti |

atrāyaṁ vivekaḥ—vraja-līlā-parikara-stha-śṛṅgārādi-bhāva-mādhurye śrute “idaṁ mamāpi bhūyāt” iti lobhotpatti-kāle śāstra-yukty-apekṣā na syāt | tasyāṁ ca satyāṁ lobhatvasyaivāsiddheḥ | na hi kenacit kutracit śāstra-dṛṣṭyā lobhaḥ kriyate | kintu lobhye vastuni śrute dṛṣṭe vā svata eva lobha utpadyate | tataś ca tad-bhāva-prāpty-upāya-jijñāsāyāṁ śāstrāpekṣā bhavet | śāstra evaṁ prāpty-upāya-likhanāt nānyatra | tac ca śāstraṁ bhajana-pratipādakam śrī-bhāgavatam eva | 

teṣu bhajaneṣv api madhye kānicit tad-bhāva-mayāni, kānicit tad-bhāva-sambandhīni, kānicit tad-bhāvānukūlāni, kānicit tad-bhāvāviruddhāni, kānicit tad-bhāva-pratikūlānīti pañca-vidhāni sādhanāni | tatra dāsya-sakhyādīni bhāva-mayāny eva | guru-padāśrayato mantra-japādīni tathā preṣṭhasya nija-samīhitasya tat-priya-janasya ca samayocitānāṁ līlā-guṇa-rūpa-nāmnāṁ śravaṇa-kīrtana-smaraṇāni vividha-paricaraṇāni ca bhāva-sambandhīni | tat-prāpty-utkaṇṭhāyām ekādaśī-janmāṣṭamī-kārttika-vrata-bhoga-tyāgādīni tapo-rūpāṇi tathāśvattha-tulasy-ādi-sammānanādīni tad-bhāvānukūlāny eva | nāmākṣara-mālya-nirmālyādi-dhāraṇa-praṇāmādīni tad-bhāvāviruddhāni | uktāny etāni sarvāṇi karmāṇi kartavyāni | nyāsa-mudrā-dvārakādi-dhyānādīni tad-bhāva-pratikūlāni rāgānugāyāṁ varjanīyāni | evaṁ svādhikārocitāni śāstreṣu vihitāni kartavyāni, niṣiddhāni tu sarvāṇi varjanīyāni ||8||

**ṭīkā**—sādhaka-rūpeṇa yathāvasthita-dehena, siddha-rūpeṇa antaś-cintitābhīṣṭa-tat-sevopayogi-dehena | tasya vrajasthasya śrī-kṛṣṇa preṣthasya yo bhāvo rati-viśeṣas tal-lipsunā | vraja-lokās tat-tat-kṛṣṇa-preṣṭha-janāḥ śrī-rādhā-lalitā-viśākhā-rūpa-mañjary-ādyās tad-anugatāḥ śrī-rūpa-gosvāmī-prabhṛtayaś ca teṣām anusārataḥ | tathā ca siddha-rūpeṇā mānasī sevā śrī-rādhā-lalitā-viśākhā-śrī-rūpa-mañjary-ādīnām anusāreṇa kartavyā | sādhaka-rūpeṇa kāyiky-ādi-sevā tu śrī-rūpa-sanātanādi-vraja-vāsinām anusāreṇa kartavyety arthaḥ | etena vraja-loka-padena vraja-stha-śrī-rādhā-lalitādyā eva grāhyās, tāsām anusāreṇaiva sādhaka-dehena kāyiky-ādi-sevāpi kartavyā | 

evaṁ sati tābhir guru-padāśrayaṇaikādaśī-vrata-śālagrāma-tulasī-sevādayo na kṛtās tad-anugater asmābhir api na kartavyā ity ādhunikānāṁ vimatam api nirastam | ata eva śrī-jīva-gosvāmi-caraṇair api asya granthasya ṭīkāyāṁ tathaivoktam | yathā—vraja-lokās tat-tat-kṛṣṇa-preṣṭha-janās tad-anugatāś ca iti || (locana-rocanī 1.2.295)

atha rāgānugāyāḥ paripāṭīm āha—kṛṣṇam ity-ādinā | preṣṭhaṁ sva-priyatamaṁ kiśoraṁ nanda-nandanaṁ smaran | evam asya kṛṣṇasya tādṛśa-bhakta-janam | atha ca svasya samyag-īhitaṁ sva-samāna-vāsanam iti yāvat | tathā ca tādṛśaṁ janaṁ smaran vraje vāsaṁ sadā kuryāt | sāmarthye sati śriman-nanda-vrajāvāsa-sthāna-vṛndāvanādau śarīreṇa vāsaṁ kuryāt | tad-abhāve manasāpīty arthaḥ ||8|| (locana-rocanī 1.2.294)

—o)0(o—


##  bhāva-bhaktiḥ

atha sādhana-bhakti-paripākena kṛṣṇa-kṛpayā tad-bhakta-kṛpayā vā bhāva-bhaktir bhavati | tasya cihnāni nava-prīty-aṅkurāḥ, yathā—

**kṣāntir avyartha-kālatvaṁ viraktir māna-śūnyatā |**

**āśābandhaḥ samutkaṇṭhā nāma-gāne sadā ruciḥ ||**

**āsaktis tad-guṇākhyāne prītis-tad-vasati-sthale |**

**ity ādayo’nubhāvāḥ syur jāta-bhāvāṅkure jane || **

<p style="text-align: right">
[bhakti-rasāmṛta-sindhuḥ 1.3.25-26]</p>


tadā kṛṣṇa-sākṣātkāra-yogyatā bhavati | mumukṣu-prabhṛtiṣu yadi bhāva-cihnaṁ dṛsyate tadā bhāva-bimba eva na tu bhāvaḥ | ajña-aneṣu bhāvac-chāyā ||9||

—o)0(o—


##  prema-bhaktiḥ

bhāva-bhakti-paripāka eva premā | tasya cihnam—vighnādi sambhave’pi kincin-mātrasyāpi na hrāsaḥ | mamatvātiśayāt premna eva uparitano’vasthā viśeṣaḥ snehaḥ | tasya cihnaś citta-dravī-bhāvaḥ | tato rāgaḥ, tasya lakṣaṇaṁ niviḍa-snehaḥ | tataḥ praṇayaḥ, tasya lakṣaṇaṁ gāḍha-viśvāsaḥ ||10||

**ṭīkā**—atha bhāvam apy uktvā premāṇam āha—samyag[^7] iti | samyaṅ masṛṇitaṁ bhāvasya prathama-daśāpekṣayātiśayārdraṁ svāntaṁ cittaṁ yasmin tathā-bhūto yaḥ sāndrātmā niviḍa-svarūpaḥ prathama-daśāpekṣayā paramānandotkarṣaṁ prāpta iti yāvat | ata eva kṛṣṇe’tiśaya-mamatvāṅkito bhāvaḥ sa eva premā nigadyate | 

atreyam āśaṅkā—nanu bhāva eva ced upādānaḥ san sāṅkhya-matānusāreṇa premāṇam utpādya svayaṁ premātmiko[^8] bhavati, tadā tan-mate upādāna-kāraṇam eva pūrvāvasthāṁ parityajya kārya-rūpeṇa pariṇamati, na tu kāraṇātiriktaḥ svatantra-kārya-padārtho’sti | yathā guḍa eva kam api vikāraṁ prāpya pūrva-rūpaṁ parityajya ca khaṇḍo bhavati, jāte ca khaṇḍe tasmād guḍasya pṛthak sthitir nāsti | evaṁ khaṇḍa eva sitā bhavati, sitā eva sitopalā bhavati, tatra sitopalā-daśāyāṁ guḍa-khaṇḍa-sitānāṁ pṛthak sthitir nāsti | tadvad atrāpi bhāvaḥ pūrvāvasthāṁ parityajya prema-rūpo bhavatu, evaṁ premṇaḥ sakāśād bhāvasya pṛthak-sthitir māstu, tathāgre vakṣyamāṇaṁ premṇa eva sneha-rūpatvam eva snehādīnāṁ rāgādi-rūpatvaṁ ca, tatrāpi snehādibhyaḥ sakāśāt premādi-sthāyi-bhāvānāṁ pṛthak sthitir māstu | evaṁ sati śrī-rādhikā-prabhṛtiṣu camra-sthāyi-rūpa-mahābhāva eva tiṣṭhatu, na tu rati-prema-sneha-māna-rāgānurāgādayaḥ | 

maivam | śrī-kṛṣṇasya hlādinī-śakteḥ sāra-vṛtti-rūpāṇāṁ rati-prema-snehādīnāṁ śrī-kṛṣṇasyaivācintya-śaktitvāt pūrvāvasthām aparityajyaiva bhāvaḥ prema-rūpo bhavati | pūrvāvasthāyā atyāgād eva premṇaḥ sakāśād bhāvasya pṛthak sthitir api jñeyā | evaṁ-rītyā snehādibhyaḥ sakāśāt  premādīnāṁ pṛthak sthitir apy ūhyā | tatra dṛṣṭānto, yathā—śrī-kṛṣṇasya bālya-deha eva kam api mādhuryādy-utkarṣaṁ  prāpya bālyāvasthā-parityāgaṁ vinaiva paugaṇḍa-deho bhavati |  evaṁ paugaṇḍa-deha eva pūrvasmād apy utkarṣa-viśeṣaṁ prāpya kaiśora-deho bhavati, na tu prākṛta-manuṣya-śarīrādir iva bālyāvasthāṁ parityajya paugaṇḍāvasthāṁ prāpnoti | śrī-kṛṣṇasya bālya-paugaṇḍa-kaiśorāṇām evaṁ bālyād ucita-līlānāṁ ca sarveṣāṁ nityatvāt | kintu paugaṇḍasya prākaṭye bālya-deho’trāntardhāya yatra yatra brahmāṇḍe prakaṭa-līlāyāṁ bālya-līlāyā ārambhas tatraiva prakaṭībhavati | evam asyaiva vṛndāvanasyāprakaṭa-prakāśe yatra bālya-līlāyā ārambhas tatrāpi bālya-dehasya prākaṭyaṁ jñeyam | brahmaṇa āgāmini kalpe vaivasvata-manvantare punar apy atraiva vṛndāvanasya prakaṭa-prakāśe bālya-dehaḥ prakaṭībhaviṣyatīti | yathā—etad-dvīpasthaḥ sūryo’trāntardhāya sandhyā-kāle dvīpāntaraṁ gacchati | punar api yāma-catuṣṭayānantaram etad dvīpe prakaṭībhaviṣyati | līlānāṁ bālyādy-avasthānāṁ ca nityatvaṁ śrī-bhāgavata-ṭīkāyāṁ mahānubhāvair vistārya likhitam | viśeṣa-jijñāsā cet, sā ṭīkā draṣṭavyā | 

prakṛte tu rati-premādi-sthāyi-bhāvavatāṁ bhaktānāṁ madhye yasya bhaktasya sthāyi-bhāvādeḥ sva-sva-kāraṇaṁ prāpyodayas tadā tasyaivābhivyaktir anyeṣāṁ tu bhāvānām anabhivyaktatvena tasminn eva bhakte sthitir jñeyā  | yathā kāma-krodhādimatāṁ sāṁsārikāṇāṁ kāmādīnāṁ madhye ekatarasyodaya-kāle’nyeṣāṁ saṁskāra-rūpeṇa sthitiḥ, tadvad eveti jñeyam || [locana-rocanī 1.4.1] ||10||

—o)0(o—


##  rasa-sāmagrī

vibhāvānubhāva-sāttvika-bhāva-vyabhicāri-bhāva-milanena raso bhavati | yatra viṣaye bhāvo bhavati sa viṣayālambana-vibhāvaḥ kṛṣṇaḥ | yo bhāva-yukto bhavati sa āśrayālambana-vibhāvo bhaktaḥ | ye kṛṣṇaṁ smārayanti vastrālaṅkārādayas te uddīpana-vibhāvāḥ | ye bhāvaṁ jñāpayanti te anubhāvā nṛtya-gīta-smitādayaḥ | 

ye cittaṁ tanuṁ ca kṣobhayanti te sāttvikāh | te aṣṭau—stambha-sveda-romāñca-svara-bheda-vepathu-vaivarṇyāśru-pralayā iti | te dhūmāyitā jvalitā dīptā uddīptā sūddīptā iti pañca-vidhā yathottara-sukhadāḥ syuḥ | ete yadi nitya-siddhe tadā snigdhāḥ | yadi jāta-ratau tadā digdhāḥ | bhāva-śūnya-jane yadi jātās-tadā rukṣāḥ | mumukṣu-jane yadi jātās tadā raty-ābhāsa-jāḥ | karmi-jane viṣayi-jane vā yadi jātās tadā sattvābhāsajāḥ | picchila-citta-jane tad-abhyāsa-pare vā yadi jātās tadā niḥsattvāḥ | bhagavad-dveṣi jane yadi jātās tadā pratīpāḥ ||11||

—o)0(o—


##  vyabhicārinaḥ

atha vyabhicārinaḥ sthāyi-bhāva-poṣakā bhāvāḥ kadācitkāḥ |

**nirvedo’tha viṣādo dainyaṁ glāni-śramau ca mada-garvau |**

**śaṅkā-trāsāvegā unmādāpasmṛtī tathā vyādhiḥ ||**

**moho mṛtir ālasyaṁ jāḍyaṁ vrīḍāvahitthā ca |**

**smṛtir atha vitarka-cintā-mati-dhṛtayo harṣa utsukatvaṁ ca ||**

**augryam arṣāsūyāś cāpalyaṁ caiva nidrā ca |**

**suptir bodha itīme bhāvā vyabhicāriṇaḥ samākhyātāḥ ||**

<p style="text-align: right">
(bhakti-rasāmṛta-sindhuḥ 2.4.4-6)</p>


athaiṣām-lakṣaṇam—ātma-nindā **nirvedaḥ** | anutāpo **viṣādaḥ** | ātmani ayogya-buddhir **dainyam** | śrama-janya-daurbalyaṁ **glāniḥ** | nṛtyādy-utthaḥ svedaḥ **śramaḥ** | **mado** madhu-pānādi mattatā | ahaṅkāro **garvaḥ** | aniṣṭāśaṅkanaṁ **śaṅkā** | akasmād eva bhayaṁ **trāsaḥ** | citta-sambhrama **āvegaḥ** | unmattatā **unmādaḥ** | apasmāro vyādhir **apasmṛtiḥ** | jvara-tāpo **vyādhiḥ** | mūrcchaiva **mohaḥ** | mṛtir **maraṇam** | **ālasyam** spaṣṭam | **jāḍyaṁ** jaḍatā | lajjaiva **vrīḍā** | ākāra-gopanam **avahitthā** | pūrvānubhūta-vastu-smaraṇaṁ **smṛtiḥ** | anumānaṁ **vitarkaḥ** | kiṁ bhaviṣyatīti bhāvanā **cintā** | śāstrārtha-nirdhāraṇaṁ **matiḥ** | **dhṛtir** dhairyam | **harṣa** ānandaḥ | utkaṇṭhaiva **autsukyam** | tīkṣṇa-svabhāvatā **augryam** | asahiṣṇutā **amarṣaḥ** | guṇe’pi doṣāropaṇam **asūyā** | sthairye aśaktiś **cāpalyam** | suṣuptir eva **nidrā** | svapna-darśanaṁ **suptiḥ** | jāgaraṇaṁ **bodho**’vidyā-kṣayaś ca iti vyabhicāriṇaḥ |

kiṁ ca, bhaktānāṁ cittānusāreṇa bhāvānāṁ prākaṭya-tāratamyaṁ bhavati | tatra kvacit samudravad gambhīra citte’pi aprākaṭyam svalpa-prākaṭyaṁ vā | alpa-khātavat tarala-citte atiśaya-prākaṭyam ca bhavatīti nāyam ātyantika-niyama iti prapañco na likhitaḥ ||12||

**ṭīkā**— vibhāvair iti | eṣā śrī-kṛṣṇa-ratir eva sthāyī bhāvaḥ | saiva bhakti-raso bhavet | kīdṛśī satī ? tatrāha—vibhāvair iti | śravaṇādibhiḥ kartṛbhir vibhāvādibhiḥ karaṇair bhaktānāṁ hṛdi svādyatvam ānītā samyak prāpitā camatkāra-viśeṣeṇa puṣṭety arthaḥ ||12|| [locana-rocanī 2.1.5]

—o)0(o—


##  sthāyi-bhāvāḥ

sāmānya-rūpaḥ svaccha-rūpaś ca śāntādi-pañca-vidha-rūpaś ca ekaika-rasa-niṣṭha-bhakta saṅga-rahitasya sāmānya-janasya sāmānya-bhajana-paripākeṇa sāmānya-rati-rūpaś ca sthāyī bhāvo yo bhavati, sa **sāmānya**-rūpaḥ | śantādi-pañca-vidha-bhakteśv api aviśeṣeṇa kṛta-saṅgasya tat-tad bhajana-paripākeṇa pañca-vidhā ratis | tat-tad bhakta-saṅga-vasati-kāla-bhedena yodayate, yathā—kadācit śāntiḥ kadācit dāsyaṁ, kadācit sakhyaṁ, kadācit vātsalyaṁ, kadācit kāntā-bhāvaś ca, na tv ekatra niṣṭhatvaṁ—tadā **svaccha**-rati-rūpaḥ | 

atha pṛthak-pṛthak rasaika-niṣṭheṣu bhakteṣu śānty-ādi-pañca-vidha-rūpaḥ | śānta-bhaktānāṁ śāntiḥ | dāsya-bhaktānāṁ dāsya-ratiḥ | sakhya-bhaktānāṁ sakhyam | vātsalya-bhaktānāṁ vātsalyam | ujjvala-bhaktānāṁ priyatā | evam śānta-dāsya-sakhya-vātsalyojjvalāś ca pañca-mukhya-rasā yathottaraṁ śreṣṭhāḥ | śānte śrī-kṛṣṇa-niṣṭha-buddhi-vṛttitā | dāsye sevā | sakhye niḥsambhramatā | vātsalye snehaḥ | ujjvale saṅgi-saṅga-dānena sukham utpādyam | evaṁ pūrva-pūrva-guṇād uttarottara-sthāḥ śreṣṭhāḥ syuḥ ||13|| 

—o)0(o—


##  śānta-rasaḥ

atha **śānta-rase **narākṛti-para-brahma caturbhujaḥ nārāyaṇaḥ paramātmā ity-ādi-gunaḥ śrī-kṛṣṇo viṣayālambanaḥ | sanaka-sanandana-sanātana-sanatkumārādayaḥ āśrayālambanāḥ tapasvinaḥ | jñānino’pi mumukṣāṁ tyaktvā śrī-kṛṣṇa-bhakta-kṛpayā bhakti-vāsanā-yuktā yadi syus tadā te’py āśrayālambanāḥ | parvata-śaila-kānanādi-vāsi-jana-saṅga-siddha-kṣetrādayaḥ uddīpana-vibhāvāḥ | nāsikāgra-dṛṣṭiḥ avadhūta-ceṣṭā nirmamatā bhagavad-dveṣi-jane na dveṣaḥ tad-bhakta-jane’pi nātibhaktiḥ maunaṁ jñāna-śāstre’bhiniveśaḥ ity ādayo’nubhāvāḥ | aśru-pulaka-romāñcādyāḥ pralaya-varjītāḥ sāttvikāḥ | nirveda-mati-dhṛty-ādayaḥ sañcāriṇaḥ | śāntiḥ sthāyī | iti śānta rasaḥ ||14||

—o)0(o—


##  dāsya-rasaḥ

atha **dāsye rase **īśvaraḥ prabhuḥ sarvajñaḥ bhakta-vatsalaḥ ity-ādi-guṇavān śrī-kṛṣṇo viṣayālambanaḥ | āśrayālambanāś caturvidhāḥ—adhikṛta-bhaktāḥ āśritāḥ pārṣadāḥ anugāś ceti | tatra brahmā, śaṅkara ity ādayo’dhikṛta bhaktāḥ | tatra āśritās trividhāḥ śaraṇyāḥ jñāni-carāḥ sevā-niṣṭhāḥ kāliya-jarāsandham agadha-rāja-baddha-rājādayaḥ śaraṇyāḥ | prathamato jñānino’pi mumukṣāṁ parityajya ye dāsye pravṛttās te sanakādayo jñāni-carāḥ | ye prathamata eva bhajane ratās te candradhvaja-harihaya-bahulāśvādayaḥ sevā-niṣṭhāḥ | uddhava-dāruka-śrutadevādayaḥ pārṣadāḥ | sucandra-maṇḍanādyāḥ pureḥ | raktaka-patraka-madhukaṇṭhādayo vraje’nugāḥ | 

eṣāṁ sa-parivāra eva kṛṣṇe ye yathocita-bhaktimantas te dhurya-bhaktāḥ | ye kṛṣṇa-preyasī-varge ādara-yuktās te dhīra-bhaktāḥ | ye tu tat-kṛpāṁ prāpya garveṇa kam api na gaṇayanti te vīra-bhaktāḥ | eteṣu gauravānvita-sambhrama-prīti-yuktās tu pradyumna-sāmbādayaḥ śrī-kṛṣṇasya pālyāḥ | te sarve kecin nitya-siddhāḥ, kecit sādhana-siddhāḥ, kecit sādhakāḥ | 

śrī-kṛṣṇānugraha-caraṇa-dhūlī-mahā-prasādādaya uddīpana-vibhāvāḥ | śrī-kṛṣṇasyājñā-karaṇādayo’nubhāvāḥ | premā rāgaḥ snehaś cātra rase bhavati | adhikṛta-bhakte āśrita-bhakte ca prema-paryanto bhavati sthāyī | pārṣada-bhakte sneha-paryantaḥ | parīkṣiti dāruke uddhave rāgaḥ prakaṭa eva | vrajānuge raktakādau sarva eva | pradyumnādāv api sarva eva | yāvat paryantaṁ śrī-kṛṣṇa-darśanaṁ prathamato bhavati tāvat-kālam ayogaḥ | darśanānantaraṁ yadi vicchedas tadā viyogaḥ | tatra daśa daśāḥ | aṅgeṣu tāpaḥ kṛśatā jāgaryā ālambana-śūnyatā adhṛtir jaḍatā vyādhir unmādo mūrcchitaṁ mṛtiś ca | iti dāsya-rasaḥ ||15||

—o)0(o—


##  sakhya-rasaḥ

atha **sakhya-rase **vidagdho buddhimān suveśaḥ sukhīty-ādi-gunaḥ śrī-kṛṣṇo viṣayālambanaḥ | āśrayālambanāḥ sakhāyaś catur vidhāḥ—suhṛdaḥ sakhāyaḥ priya-sakhāyaḥ priya-narma-sakhāyaś ca | ye kṛṣṇasya vayasādhikās te suhṛdaḥ kiñcid vātsalyavantaḥ | te subhadra-maṇḍalībhadra-balabhadrādayaḥ | ye kiñcid vayasā nyūnās te kiñcid dāsya-miśrāḥ sakhāyaḥ | te viśāla-vṛṣabha-devaprasthādayaḥ | ye vayasā tulyās te priya-sakhāyaḥ śrīdāma-sudāma-vasudāmādayaḥ | ye tu preyasī-rahasya-sahāyāḥ śṛṅgāra-bhāva-spṛhās te priya-narma-sakhāyaḥ subala-madhumaṅgalārjunādayaḥ | śrī-kṛṣṇasya kaumāra-paugaṇḍa-kaiśorān vayāṁsi śṛṅga-veṇu-dala-vādyādayaś ca uddīpana vibhāvāḥ | tatra pramāṇaṁ— 


        kaumāraṁ pañcamābdāntaṁ paugaṇḍaṁ daśamāvadhi | 


        kaiśoram āpañca-daśaṁ yauvanaṁ tu tataḥ param || 

aṣṭamāsādhika-daśa-varṣa-paryantaṁ śrī-kṛṣṇasya vraje prakaṭa-vihāraḥ | ata eva śrī-kṛṣṇasyālpa-kālata eva vayo-vṛddhyā māsa-catuṣṭayādhika-vatsara-traya-paryantaṁ kaumāraṁ | tataḥ param aṣṭa-māsādhika-ṣaḍ-varṣa-paryantaṁ paugaṇḍam | tataḥ param aṣṭa māsādhika-daśa-varṣa-paryantaṁ kaiśoram | tataḥ param api sarva-kālaṁ vāpya kaiśoram eva | daśa-varṣaṁ śeṣa-kaiśoram | tatraiva sadā sthitiḥ | evaṁ saptame varṣe vaiśākhe māsi kaiśorārambhaḥ | ata eva prasiddhaḥ paugaṇḍa-madhye preyasībhiḥ saha vihāraḥ | tāsām api tathābhūtatvād iti prasaṅgāt likhitam | 

sakhye bāhu-yuddha-khelā eka-śayyā-śayanādayo’nubhāvāḥ | aśru-pulakādayaḥ sarve eva sāttvikāḥ | harṣa-garvādayaḥ sañcāriṇaḥ sāmya-dṛṣṭyā niḥsambhramatā-mayaḥ viśvāsa-viśeṣaḥ sakhya-ratiḥ sthāyī bhāvaḥ | atha praṇayaḥ premā sneho rāgaḥ sakhyena saha pañca-vidhaḥ syāt | anyatra arjuna-bhīmasena-śrīdāma-viprādyāḥ sakhāyaḥ | tatrāpi viyoge daśa daśāḥ pūrvat jñātavyāḥ | iti sakhya-rasaḥ ||16||

—o)0(o—


##  vātsalya rasaḥ

atha **vātsalya-rase **komalāṅgo vinayī sarva-lakṣaṇa-yukta-guṇaḥ śrī-kṛṣṇo viṣayālambanaḥ | śrī-kṛṣṇe anugrāhya-bhāvavantaḥ pitrādayo guru-janā atra vraje vrajeśvarī-vrajarāja-rohiṇy-upananda-tat-patny-ādayaḥ | anyatra devakī-kuntī-vasudevādayaś ca āśrayālambanāḥ | smita-jalpita-bālya-ceṣṭādaya uddīpana-vibhāvāḥ | mastakāghrāṇāśīrvāda-lālana-pālanādayo’nubhāvāḥ | sāttvikāḥ stambha-svedādayaḥ sarva eva stana-sravaṇam iti nava saṅkhyāḥ | harṣa-śaṅkādyā vyabhicāriṇaḥ | vātsalya-ratiḥ sthāyī bhāvaḥ | prema-sneha-rāgāś cātra bhavanti | atrāpi viyoge pūrvavat daśa daśāḥ | iti vātsalya-rasaḥ ||17||

—o)0(o—


##  madhura-rasaḥ

atha **madhura-rase **rūpa-mādhurya-līlā-mādhurya-prema-mādhurya-sindhuḥ śrī-kṛṣṇo viṣayālambanaḥ | preyasī-gaṇaḥ āśrayālambanaḥ | muralī-rava-vasanta-kokila-nāda-nava-megha-mayūra-kaṇṭhādi-darśanādyā uddīpana-vibhāvāḥ | kaṭākṣa-hāsyādayo’nubhāvāḥ | sarva eva sāttvikāḥ sūddīpta-paryantāḥ | nirvedādyāḥ sarve ālasyaugrya-rahitāḥ sañcāriṇaḥ | priyatā-ratiḥ sthāyī bhāvaḥ | prema-sneha-rāgādyāḥ śrīlojjvala-nīlamaṇy-uktāḥ sarva eva bhavanti | iti madhura-rasaḥ ||18||

—o)0(o—


##  maitri-vaira-sthitiḥ

athaiṣāṁ **maitri-vaira-sthitiḥ **| śāntasya dāsasya parasparaṁ maitrī | sakhya-vātsalyau taṭasthau | vātsalyasya na kenāpi maitrī | ujjvala-dāsya-rasau śatrū | iti maitri-vaira-sthitiḥ ||22||

—o)0(o—


##  bhāva-miśraṇam

atha **bhāva-miśraṇam **| śrī-baladevādīnāṁ sakhyaṁ vātsalyaṁ dāsyaṁ ca | mukharā prabhṛtīnāṁ vātsalyaṁ sakhyaṁ ca | yudhiṣṭ hirasya vātsalyaṁ sakhyaṁ ca | bhīmasya sakhyaṁ vātsalyaṁ ca | arjunasya sakhyaṁ dāsyaṁ ca | nakula sahadevayor dāsyaṁ sakhyaṁ ca | uddhavasya dāsyaṁ sakhyaṁ ca | akrūrograsenādīnāṁ dāsyaṁ vātsalyaṁ ca | aniruddhādīnāṁ dāsyaṁ sakhyaṁ ca ||20||

—o)0(o—


##  dvādaśa-gauṇa-rasāḥ

atha hāsyādbhuta-vīra-karuṇa-raudra-bhayānaka-bībhatsāḥ sapta gauṇa-bhakti-rasāḥ pañca-vidha-bhakteṣv evodayante | ata eva pañca-vidha-bhaktā āśrayālambanāḥ | hāsyādīnāṁ ṣaṇṇāṁ rasānāṁ śrī-kṛṣṇaś ca śrī-kṛṣṇa bhaktāś ca tat-sambandhinaś ca viṣayālambanāḥ | 

bībhatsasya tu ghṛṇāspadāmedhya māṁsa-śoṇitādayo viṣayāḥ | raudra-bhayānakayoḥ śrī-kṛṣṇa-śatravo’pi viṣayāḥ | gaṇḍa-vikāśa-netra-visphārādayo yathā-sambhavam anubhāvāḥ | sāttvikā api yathā-sambhavaṁ dvi-trāḥ | harṣāmaryādyā vyabhicāriṇaḥ | hāso vismaya utsāhaḥ krodha śokau bhayaṁ tathā jugupsā cety asau bhāva-viśeṣaḥ saptadhoditaḥ | hāsyādīnām amī krameṇa sthāyi-bhāvāḥ | kiñca vīra rase yuddha-dāna-dayādharmeṣu utsāha-vaśāt yuddha-vīraḥ, dāna-vīraḥ, dayā-vīraḥ, dharma-vīra iti caturdhā vīra-rasaḥ | iti sapta gauṇa-rasāḥ | evaṁ militvā dvādaśa rasā bhavanti ||21||

—o)0(o—


##  bhāva-śāvalyam

athaiṣāṁ sapta-gauṇānāṁ pañcasu mukhya-raseṣu antar-bhāvo, yathā—hāsya-yuddha-vīrayoḥ sakhye | adbhutasya sarvatra | karuṇā-dāna-vīra-dayā-vīrarāṇāṁ vātsalye | bhayānakasya vātsalye dāsye ca | bībhatsasya śānte | raudrasya krodha-rati-vātsalyojjvala-rasa-parivāreṣu ekāṁśenety anenaiva parasparaṁ maitrī vairaṁ ca yuktyā jñeyam ||22||

—o)0(o—


##  rasābhāsa-rasavirodhau

vaira-rasasya smaraṇe rādhyatve vā viṣayāśraya-bhede vā upamāyāṁ vā rasāntara-vyavadhānena vā varṇane sati na rasābhāsaḥ | anyathā tu paraspara-vairayor yadi yogas tadā rasābhāsaḥ | yadi parasparaṁ mitra-yogas tadā surasatā | mukhyānāṁ tu viṣayāśraya-bhede’pi vaira-yoge rasābhāsa eva | evam adhirūḍha-mahā-bhāve kevalaṁ śrī-rādhāyāṁ tu vaira-yoge’pi varṇana-paripāṭyāṁ na rasābhāsaḥ | 

kiṁ ca, kṛṣṇo yadi svayam ekadaiva sarva-rasānāṁ viṣayo vā āśrayo vā tadāpi na rasābhāsaḥ | athānye’pi rasābhāsāḥ kecit grāhya-prāyāḥ—śrī-kṛṣṇe yadi brahmataś camatkārādhikyaṁ na bhavati tadā śānta-rasābhāsaḥ | śrī-kṛṣṇāgre yadi dāsyāti dhārṣṭyaṁ bhavati tadā dāsya-rasābhāsaḥ | dvayor madhye ekasya sakhya-bhāvaḥ anyasya dāsya-bhāvas tadā sakhya-rasābhāsaḥ | putrādīnāṁ balādhikya-jñānena lālanādya-karaṇaṁ vātsalya-rasābhāsaḥ | dvayor madhye ekasya ramaṇecchānyasya nāsti prakaṭam eva sambhoga-prārthanaṁ vā tadojjvala-rasābhāsaḥ | śrī-kṛṣṇa-sambandha-varjitāś cet hāsyādayas tadā te hāsyādi-rasābhāsāḥ | yadi śrī-kṛṣṇa-vairiṣu bhavanti tadāti-rasābhāsāḥ ||26||

anadhīta-vyākaraṇaś caraṇa-pravaṇo harer jano yasmāt |

bhakti-rasāmṛta-sindhu-binduto bindu-rūpeṇa ||

iti mahā-mahopādhyāya-śrī-viśvanātha-cakravarti-viracitaḥ

bhakti-rasāmṛta-sindhu-binduḥ samāptaḥ ||

—o)0(o—

 




[^1]:
     -ātmako (kha)

[^2]:
     ajāta-śatruḥ kṛta-maitro hutāgnir viprān natvā tila-go-bhūmi-rukmaiḥ |
    gṛhaṁ praviṣṭo guru-vandanāya na cāpaśyat pitarau saubalīṁ ca ||

[^3]:
     sañjāta-kopaḥ sphuritāruṇādharaṁ sandaśya dadbhir dadhi-mantha-bhājanam |
    bhittvā mṛṣāśrur dṛṣad-aśmanā raho jaghāsa haiyaṅgavam antaraṁ gataḥ ||

[^4]:
     smarantaḥ smārayantaś ca mitho'ghaugha-haraṁ harim |
    bhaktyā sañjātayā bhaktyā bibhraty utpulakāṁ tanum ||

[^5]:
     sā bhaktiḥ sādhanaṁ bhāvaḥ premā ceti tridhoditā || (bha.ra.siṁ. 1.2.1)

[^6]:
     yatra rāgānavāptatvāt pravṛttir upajāyate |
    śāsanenaiva śāstrasya sā vaidhī bhaktir ucyate || (1.2.6)

[^7]:
     samyaṅ-masṛṇita-svānto mamatvātiśayāṅkitaḥ |
    bhāvaḥ sa eva sāndrātmā budhaiḥ premā nigadyate ||

[^8]:
     premādhiko
