+++
title = "०८"

+++

अथ **अनुभावः** । भावः हावः हेला शोभा कान्तिः दीप्तिर् माधुर्यं प्रगल्भता औदार्यं धैर्यं लीला विलासो विच्छितिर् विभ्रमः किलकिञ्चितं मोट्टायितं कुट्टमितं विव्वोकं ललितं विकृतम् इति विंशत्य्-अलङ्काराः । तत्र निर्विकारात्मके चित्ते **भावः** प्रथम-विक्रिया (उ।नी। ११.५) । तिर्यग्-ग्रीव-भ्रू-नेत्रादि-विकाश-सूच्यो हावः । कुच-स्फुरण-पुलकादि-नीवि-वास-स्खलनादि-सूच्या **हेला** । रूप-भोगाद्यैर् अङ्ग-विभूषणं **शोभा** । शोभैव यौवनोद्रेके **कान्तिः** । कान्तिर् एव देश-कालादि-विशिष्टा **दीप्तिः** । नृत्यादि-श्रम-जनित-गात्र-शैथिल्यं **माधुर्यम्** । सम्भोग-वैपरीत्यं प्रगल्भता । रोषेऽपि विनय-व्यञ्जनम् **औदार्यम्** । दुःक-सम्भावनायाम् अपि प्रेम्णि निष्ठा **धैर्यम्** । कान्त-चेष्टानुकरणं **लीला** । प्रिय-साङ्गे सति मुखादीनं तात्कालिक-प्रफुल्लता **विलासः** । अल्प-मात्राकल्प-धरणेऽपि शोभा **विच्छित्तिः** । अभिसारादाव् अतिसम्भ्रमेण हार-माल्यादि-स्थान-विपर्ययो **विभ्रमः** । श्री-राधा-कृष्णयोर् वर्त्म-रोधनादौ 

> गर्वाभिलाष-रुदित-स्मितासूया-भय-क्रुधाम् ।  
> सङ्करी-करणं हर्षाद् उच्यते **किलकिञ्चितम्** ॥ (उ।नी। ११.४५)

कान्त-वार्ता-श्रवने पूलकादिभिर् अभिलाषस्य प्राकट्यं **मोट्टयितम्** । अधर-खण्डन-स्तनाकर्षणादौ आनन्देऽपि व्यथा-प्रकटनं **कुट्टमितं** । वाञ्छितेऽपि वस्तुनि गर्वेणानदरो **विव्वोकः** । भ्रू-भङ्ग्या अङ्ग-भङ्ग्या च हस्तेन च भ्रमर विद्रवणादि-चेष्टितं **ललितम्** । लज्जादिभिर् यन् निज-कार्यं नोच्यते किन्तु चेष्टया व्यज्यते तद् **विकृतम्** । इति विंशत्य्-अलङ्काराः । ज्ञातस्याप्य् अज्ञवत् पृच्छा **मौग्ध्यम्** । प्रियस्याग्रे भ्रमरादिकं दृष्ट्वा भयं **चकितम्** । इति द्वयम् अधिकम् ॥८॥

—ओ)०(ओ—
