+++
title = "०५"

+++

अथ **सखी** पञ्च-विधा । सखी, नित्य-सखी, प्राण-सखी, प्रिय-सखी, परम-प्रेष्ठ-सखी । आसां मध्ये काचित् सम-स्नेहा काचिद् असम-स्नेहा । या कृष्णे स्नेहाधिका सा **सखी** । वृन्दा कुन्दलता विद्या धनिष्ठा कुसुमिका तथा कामदा नामात्रेयी सखी-भाव-विशेष-भक् ॥

या राधिकायां स्नेहाधिका सा **नित्य-सखी** । 

> नित्य-सख्यस् तु कस्तूरी मनोज्ञा मणि-मञ्जरी ।  
> सिन्दूरा चन्दनवती कौमुदी मदिरादयः ॥

तत्र मुख्या या साखी स्नेहाधिका सा **प्राण-सखी** उक्ता । जीवित-सख्यस् तु तुलसी केलिकन्दली कादम्बरी शशिमुखी चन्द्ररेखा प्रियंवदा मदोन्मदा मधुमती  वसन्ती कलभषिणी रत्नावली मालती कर्पूर-लतिकादयः । 

> एता वृन्दावनेश्वर्यां प्रायः सारूप्यम् आगताः ।   
> मालती चन्द्रलतिका गुणचूडा वराङ्गदा ।  
> माधवी चन्द्रिका प्रेम-मञ्जरी तनु-मध्यमा ।  
> कन्दर्पसुन्दरीत्याद्याः कोटि-सङ्ख्या मृगी-दृशः ॥ **प्रिय-सख्यः** । 

तत्र मुख्या या सा **परम-प्रेष्ठ-सखी** । 

> ललिता च विशाखा च चित्रा चम्पकवल्लिका ।   
> रङ्गदेवी सुदेवी च तुङ्गविद्येन्दु-रेखिका ॥

यद्यप्य् एताः सम-स्नेहास् तथापि श्री-राधायां पक्षपातं कुर्वन्ति ॥५॥

—ओ)०(ओ—
