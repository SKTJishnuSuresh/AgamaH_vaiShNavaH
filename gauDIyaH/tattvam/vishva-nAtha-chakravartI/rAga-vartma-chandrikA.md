+++
title = "राग-वर्त्म-चन्द्रिका"
+++

śrī-śrī gaura-vidhur jayati


rāga-vartma-candrikā

**(1)**


## 
prathamaḥ prakāśaḥ

śrī-rūpa-vāk-sudhāsvādi-cakorebhyo namo namaḥ |

yeṣāṁ kṛpā-lavair vakṣye rāga-vartmani candrikām ||1||

śrīmad-bhakti-sudhāmbhodher bindur yaḥ pūrva-darśitaḥ |

tatra rāgānugā bhaktiḥ saṅkṣiptātra vitanyate ||2||

vaidhī bhaktir bhavet śāstraṁ bhaktau cet syāt pravartakam |

rāgānugā syāc ced bhaktau lobha eva pravartakaḥ ||3||

bhaktau pravṛttir atra syāt tac-cikīrṣā suniścayā |

śāstrāl lobhāt tac-cikīrṣū syātāṁ tad-adhikāriṇau ||4||

tatra **lobho **lakṣitaḥ svayaṁ śrī-rūpa-gosvāmi-caraṇair eva—


    tat-tad-bhāvādi-mādhurye śrute dhīr yad apekṣate |


    nātra śāstraṁ na yuktiṁ ca tal lobhotpatti-lakṣaṇam || [bha.ra.si.1.2.292]

vraja-līlā-parikara-stha-śṛṅgārādi-**bhāva-mādhurye śrute dhīr** idaṁ mama bhūyat iti **lobhotpatti**-kāle **śāstra-yukty-apekṣā na syāt**, satyāṁ ca tasyāṁ lobhatvasyaivāsiddheḥ | nahi kenacit śāstra-dṛṣṭyā lobhaḥ kriyate, nāpi lobhanīya-vastu prāptau svasya yogyāyogyatva-vicāraḥ ko’py udbhavati | kintu lobhanīya-vastuni śrute dṛṣṭe vā svata eva lobha utpadyate ||5||

 —o)0(o—

sa ca bhagavat-kṛpā-hetuko’nurāgi-bhakta-kṛpā-hetukaś ceti dvividhaḥ | tatra bhakta-kṛpā-hetuko dvividhaḥ—prāktana ādhunikaś ca | prāktanaḥ—paurva-bhāvika-tādṛśa-bhakta-kṛpotthaḥ | ādhunikaḥ—etaj-janmāvadhi-tādṛśa-bhakta-kṛpotthaḥ | ādye sati lobhānantaraṁ tādṛśa-guru-caraṇāśrayaṇam | dvitīye guru-caraṇāśrayānantaraṁ lobha-pravṛttir bhavati | yad uktam—


    kṛṣṇa-tad-bhakta-kāruṇya-mātra-lābhaika-hetukā |


    puṣṭi-mārgatayā kaiścid iyaṁ rāgānugocyate || [bha.ra.si. 1.2.309][^1] ||6||

 —o)0(o—

tataś ca tādṛśa-lobhavato bhaktasya lobhanīya-tad-bhāva-prāpty-upāya-jijñāsāyāṁ satyāṁ śāstra-yukty-apekṣā syāt | śāstra-vidhinaiva śāstra-pratipādita-yuktyaiva ca tat-pradarśanāt, nānyathā | yathā dugdhādiṣu lobhe sati kathaṁ me dugdhādikaṁ bhaved iti tad-upāya-jijñāsāyāṁ tad-abhijñāpta-jana-kṛtopadeśa-vākyāpekṣā syāt | tataś ca gāṁ krīṇātu bhavān ity-ādi tad-upadeśa-vākyād eva gavānayana-tad-ghāsa-pradāna-tad-dohana-prakaraṇādikaṁ tata eva śikṣet, na tu svataḥ | yad uktam aṣṭama-skandhe—


    yathāgnim edhasy amṛtaṁ ca goṣu


    bhuvy annam ambūdyamane ca vṛttim |


    yogair manuṣyā adhiyanti hi tvāṁ


    guṇeṣu buddhyā kavayo vadanti || [bhā.pu. 8.6.12] ||7||[^2]

 —o)0(o—

sa ca lobho rāga-vartma-vartināṁ bhaktānāṁ guru-padāśraya-lakṣaṇam ārabhya svābhīṣṭa-vastu sākṣāt-prāpti-samayam abhivyāpya—


    yathā yathātmā parimṛjyate’sau 


    mat-puṇya-gāthā-śravaṇābhidhānaiḥ |


    tathā tathā paśyati vastu sūkṣmaṁ 


    cakṣur yathaivāñjana-samprayuktaṁ || [bhā.pu. 11.14.25][^3]

iti bhagavad-ukter bhakti-hetukāntaḥ-karaṇa-śuddhi-tāratamyāt prati dinam adhikādhiko bhavati ||8||

 —o)0(o—

udbhūte tādṛśe lobhe śāstra-darśiteṣu tat-tad-bhāva-prāpty-upāyeṣu ācārya-caittya-vapuṣā sva-gatiṁ vyanakti [bhā.pu. 11.29.6] ity uddhavokteḥ, keṣucid guru-mukhāt, keṣucid abhijña-mahodayānurāgi-bhakta-mukhāt | abhijñāteṣu keṣucid bhakti-mṛṣṭa-citta-vṛttiṣu svata eva sphuriteṣu sollāsam evātiśayena pravṛttiḥ syāt | yathā kāmārthināṁ kāmopāyeṣu ||9||

 —o)0(o—

tac ca śāstraṁ sarvopaniṣat-sāra-bhūtaṁ yeṣām ahaṁ priya ātmā sutaś ca sakhā guruḥ suhṛdo daivam iṣṭam [bhā.pu. 3.25.38] ity-ādi-vākya-nicayākara-śrī-bhāgavata-mahā-purāṇam eva | tathā tat-pratipādita-bhakti-vivaraṇa-cañcū-śrī-bhakti-rasāmṛtārṇavādikam api | tatratyaṁ vākya-trayaṁ, yathā—


    kṛṣṇaṁ smaran janaṁ cāsya preṣṭhaṁ nija-samīhitam |


    tat-tat-kathā-rataś cāsau kuryād vāsaṁ vraje sadā ||[^4]


    sevā sādhaka-rūpeṇa siddha-rūpeṇa cātra hi |


    tad-bhāva-lipsunā kāryā vraja-lokānusārataḥ ||[^5]


    śravaṇotkīrtanādīni vaidha-bhakty-uditāni tu |


    yāny aṅgāni ca tāny atra vijñeyāni manīṣibhiḥ ||[^6] [bha.ra.si. 1.2.294-6] iti | 

trikam atra kāmānuga-pakṣe eva vyākhyāyate ||10||

 —o)0(o—

prathamataḥ **kṛṣṇaṁ smaran** iti smaraṇasyātra rāgānugāyāṁ mukhyatvaṁ, rāgasya mano-dharmatvāt | **preṣṭhaṁ** nija-bhāvocita-līlā-vilāsinaṁ kṛṣṇaṁ vṛndāvanādhīśvaram | asya kṛṣṇasya **janaṁ** **ca** | kīdṛśaṁ ? **nija-samīhitaṁ** svābhilaṣaṇīyaṁ śrī-vṛndavaneśvarī-lalitā-viśākhā-śrī-rūpa mañjary-ādikam | kṛṣṇasyāpi nija-samīhitatve’pi, taj-janasya ujjvala-bhāvaika-niṣṭhātvāt nija-samīhitatvādhikyam | **vraje vāsam** iti | asāmarthye manasāpi | sādhaka-śarīreṇa vāsas tu uttara-ślokārthataḥ prāpta eva | 

**sādhaka-rūpeṇa** yathāvasthita-dehena | **siddha-rūpeṇa** antaś-cintitābhīṣṭa-tat-sākṣāt-sevopayogi-dehena | **tad-bhāva-lipsunā** tad-bhāvaḥ sva-preṣṭha-kṛṣṇa-viṣayakaḥ sva-samīhita-kṛṣṇa-janāśrayakaś ca yo bhāva ujjvalākhyaḥ, taṁ labdhum icchatā | **sevā** manasaivopasthāpitaiḥ sākṣād apy upasthāpitaiś ca samucita-dravyādibhiḥ paricaryā **kāryā** | 

tatra prakāram aha—**vraja-lokānusārataḥ** | sādhaka-rūpeṇānugamyamānā ye vraja-lokāḥ śrī-rūpa-gosvamy-ādayaḥ, ye ca siddha-rūpeṇānugamyamānā vraja-lokāḥ śrī-rūpa-mañjary-ādayas, tad-anusarataḥ | tathaiva sādhaka-rūpeṇānugamyamānā vraja-lokāḥ prāpta-kṛṣṇa-sambandhino janāś candrakanty-ādayaḥ daṇḍakāraṇya-vāsi-munayaś ca bṛhad-vāmana-prasiddhāḥ śrutayaś ca yathā-sambhavaṁ jñeyāḥ | tad-anusāratas tat-tad-ācāra-dṛṣṭyety arthaḥ | 

tad evaṁ vākya-dvayena smaraṇaṁ vraja-vāsaṁ coktvā śravaṇādīnāpy āha—**śravaṇot-kīrtanādīnīti** | guru-padāśrayaṇādīni tv ākṣepa-labdhāni | tāni vinā vraja-lokānugatyādikaṁ kim api na sidhyed ity ato **manīṣibhir** iti manīṣayā vimṛśyaiva svīya-bhāva-samucitāny eva tāni kāryāṇi, na tu tad-viruddhāni ||11||

 —o)0(o—

tāni cārcana-bhaktāv ahaṅgrahopāsanā-mudrā-nyāsa-dvārakā-dhyāna-rukmiṇy-ādi-pūjādīny āgama-śāstra-vihitāny api naiva kāryāṇi | bhakti-mārge’smin kiñcit kiñcit aṅga-vaikalye’pi doṣābhāva-śravaṇāt | yad uktam—


    yān āsthāya naro rājan na pramadyeta karhicit | 


    dhāvan nimīlya vā netre na skhalen na pated iha || [bhā.pu. 11.2.31] iti | 


    na hy aṅgopakrame dhvaṁso 


    mad-bhakter uddhavāṇv api | [bhā.pu. 11.29.20] iti ca | 

aṅgi-vaikalye tv asty eva doṣaḥ, yān śravaṇotkīrtanādīn bhagavad-dharmān āśritya ity ukteḥ | 


    śruti-smṛti-purāṇādi-pañcarātra-vidhiṁ vinā | 


    aikāntikī harer bhaktir utpātāyaiva kalpate || ity ukteś ca | 

lobhasya pravartakatve’pi nija-bhāva-pratikūlāny uktāni sarvāṇi śāstra-vihitānāṁ tyāgānaucityam iti buddhyā yadi karoti, tadā dvārakā-pure mahiṣī-jana-parijanatvaṁ prāpnoti | yad uktam—


    riraṁsāṁ suṣṭhu kurvan yo vidhi-mārgeṇa sevate |


    kevalenaiva sa tadā mahiṣītvam iyāt pure || [bha.ra.si. 1.2.303][^7]

**kevalenaiva** kṛtsnenaiva, na tu nija-bhāva-pratikūlan mahiṣī-pūjadīn kāṁścit kāṁścid aṁśān parityajyety arthaḥ | nirṇīte kevalam iti tri-liṅgaṁ tv eka-kṛtsnayoḥ ity amaraḥ | kevalena **vidhi-mārgeṇa pure mahiṣītvaṁ,** miśreṇa mathurāyām iti vyākhyā nopapadyate | pure yathā mahiṣītvaṁ, tathā mathurāyāḥ kiṁ-rūpatvam ? kubjā-parikaratvam iti cet kevala-vaidhī-bhakti-phalād api miśra-vaidhī-bhakti-phalasya apakarṣaḥ khalu anyāya eva | rāmāniruddha-pradyumna-rukmiṇyā sahito vibhuḥ iti gopāla-tāpanī-śruti-dṛṣṭyā rukmiṇī-pariṇayo mathurāyām ity ato rukmiṇī-parikaratvam iti vyākhyā tu na sārvalaukikī | rādhā-kṛṣṇopāsakaḥ kathaṁ kubjāṁ vā rukmiṇīṁ vā prāpnoti ? iti dvitīyaś cānyāyaḥ | vastutas tu lobha-pravartitaḥ vidhi-mārgeṇa sevanam eva rāga-mārga ucyate | vidhi-pravartitaṁ vidhi-mārgeṇa sevanaṁ ca vidhi-mārga iti | vidhi-vinā-bhūtaḥ sevanaṁ tu śruti-smṛty-ādi-vākyād utpāta-prāpakam eva ||12||

 —o)0(o—

(13)

atha rāgānugāya aṅgāny anyāni bhajanāni kāni kīdṛśīni kiṁ-svarūpāṇi kathaṁ kartavyāni akartavyāni vā ? ity apekṣāyām ucyate | (1) svābhīṣṭa-bhāva-mayāni, (2) svābhīṣṭa-bhāva-sambandhīni, (3) svābhīṣṭa-bhāvānukūlāni, (4) svābhīṣṭa-bhāvāviruddhāni, (5) svābhīṣṭa-bhāva-viruddhāni iti pañca-vidhāni bhajanāni śāstre dṛśyante | 

tatra kānicit (a) sādhya-sādhana-rūpāṇi, (b) kānicit sādhyaṁ premāṇaṁ prati upādāna-kāraṇāni, (c) kānicit nimitta-kāraṇāni, (d) kānicit bhajana-cihnāni, (e) kānicid upakārakāṇi, (f) kānicit apakārakāṇi, (g) kānicit taṭasthāni iti | etāni vibhajya darśyante ||13||

 —o)0(o—

(14)

(1a) tatra dāsya-sakhyādīni **svābhīṣṭa-bhāva-mayāni** sādhya-sādhana-rūpāṇi | 

(2b) guru-pādāśrayato mantra-japa-dhyānādīni sādhyaṁ praty upādāna-kāraṇatvād **bhāva-sambandhīni** | japen nityam ananya-dhīḥ ity-ādy-ukte nitya-kṛtyāni, japyaḥ svābhīṣṭa-saṁsargī kṛṣṇa-nāma mahā-manuḥ [187] iti gaṇoddeśa-dīpikokteḥ siddha-rūpenānugamyamānānām api mantra-japa-darśanāt upādāna-kāraṇatvena **bhāva-sambandhīni**, “gāḥ sarvendriyāṇi vindan eva san mama gopa-strī-jana-vallabho bhavaty _abhīṣṭa-saṁsargi kṛṣṇa-nāma_ eva _mahā-manuḥ_ sarva-mantra-śreṣṭhaḥ” ity aṣṭādaśākṣaro daśākṣaraś ca mantra eva arthād ukto bhavatīti gaṇoddeśa-dīpikā-vākyārtho jñeyaḥ | svīya-bhāvocita-nāma-rūpa-guṇa-līlādi-smaraṇa-śravaṇādīni upādāna-kāraṇatvād **bhāva-sambandhīni** | tathā hi—gītāni nāmāni tad-arthakāni gāyan vilajjo vicared asaṅgaḥ[^8] [bhā.pu. 11.2.39] iti | śṛṇvanti gāyanti gṛṇanty abhīkṣnaśaḥ smaranti nandanti tavehitaṁ janāḥ[^9] [bhā.pu. 1.8.36] ity-ādy-ukter abhīkṣna-kṛtyāni | 

atra rāgānugāyāṁ yan mukhyasya tasyāpi smaraṇasya kīrtanādhīnatvam avaśyaṁ vaktavyam eva | kīrtanasyaiva etad yugādhikāratvāt, sarva-bhakti-mārgeṣu sarva-śāstrais tasyaiva sarvotkarṣa-pratipādanāc ca | 

tapāṁsi śraddhayā kṛtvā premāḍhyā jajñire vraje [u.nī. 3.48] ity ujjvala-nīlamaṇy-ukter anugamyamānānāṁ śrutīnāṁ premāṇaṁ prati tapasāṁ karaṇatvāvagamāt | kalāv asmin tapo’ntarasya vigītatvāt—mad-arthaṁ yad vrataṁ tapaḥ[^10] [bhā.pu. 11.19.23] iti bhagavad-ukter ekādaśī-janmaṣṭamy-ādi-vratāni tapo-rūpāṇi iti nimitta-kāraṇāni naimittika-kṛtyāni | akaraṇe pratyavāya-śravaṇān nityāni | tatraivaikādaśī-vratasyānvaye govinda-smaraṇaṁ nṛṇaṁ yad ekādaśy-upoṣaṇam iti smṛter upādāna-kāraṇa-smaraṇasya lābhāt, aṁśena **bhāva-sambandhitvam** api | vyatireke tu mātṛhā pitṛhā caiva bhratṛhā guruhā tathā ity-ādi-skāndādi-vacanebhyo guru-hantṛtvādi-śravaṇān nāmāparādha-lābhaḥ, brahmaghnasya surāpasya steyino guru-talpinaḥ iti viṣṇu-dharmottarokter anapāyi-pāpa-viśeṣa-labhaś ca iti nindā-śravaṇād atyāvaśyaka-kṛtyatvam | kiṁ bahunā—


    paramāpadam āpanne harṣe vā samupasthite | 


    naikādaśīṁ tyajed yas tu tasya dīkṣāsti vaiṣṇavī | 


    viṣṇv-arpitākhilācāraḥ sa hi vaiṣṇava ucyate || 

iti skānda-vākyābhyām ekādaśī-vratasya vaiṣṇava-lakṣaṇatvam eva nirdiṣṭam | kiṁ ca, vaiṣṇavānāṁ bhagavad-anivedita-bhojana-niṣedhaḥ—vaiṣṇavo yadi bhuñjīta ekadāśyāṁ pramādataḥ ity atra bhagavan-niveditānnasyaiva bhojana-niṣedho’vagamyate | 

kārttika-vratasya ca tapo’ṁśena nimittatvaṁ, śravaṇa-kīrtanādy-aṁśena upādānatvam api | śrī-rūpa-gosvami-caraṇānām asakṛd uktau kārttika-devateti, kārttika-devīti, ūrjā-devīti, urjeśvarīti śravaṇād viśeṣataḥ śrī-vṛndavaneśvarī-prāpakatvam avagamyate | 

ambarīṣa śuka-proktaṁ nityaṁ bhāgavataṁ śṛṇu iti smṛteḥ kramena śrī-bhāgavata-śravaṇāder nitya-kṛtyatvam uktam | kathā imās te kathitā mahīyasām[^11] ity anantaraṁ, 


    yas tūttama-śloka-guṇanuvādaḥ 


    prastūyate nityam amaṅgalaghnaḥ |


    tam eva nityaṁ śṛṇuyād abhīkṣnaṁ 


    kṛṣṇe’malāṁ bhaktim abhīpsamānaḥ || [bhā.pu. 12.3.15]

iti dvādaśokter daśama-skandha-sambandhi-sva-preṣṭha-śrī-kṛṣṇa-carita-śravaṇāder yathā-yogyaṁ nitya-kṛtyatvam abhīkṣṇa-kṛtyatvaṁ, **bhāva-sambandhitvaṁ** ca | 

nirmālya-tulasī-gandha-candana-mālā-vāsanādi-dhāraṇāni **bhāva-sambandhīni** | 

(3d) tulasī-kāṣṭhā-mālā-gopīcandanādi-tilaka-nāma-mudrā-caraṇa-cihnādi-dharaṇāni vaiṣṇava-cihnāny **anukūlāni** | tulasī-sevana-parikramaṇa-praṇāmādīny apy **anukūlāni** | 

(4e) gavāśvātthā-dhatrī-brāhmaṇādi-sammānāni **tad-bhāvāviruddhāni** upakārakāṇi | 

vaiṣṇava-sevā tūkta-samasta-lakṣaṇavatī jñeyā | uktāny etāni sarvāṇi kartavyāni | yathaiva poṣyāt kṛṣṇād api sakāśāt tat-poṣakeṣv āvartita-dugdha-dadhi-navanītādiṣu vrajeśvaryā adhikaivāpekṣā, śrī-kṛṣṇaṁ sva-stanya-payaḥ pibantaṁ bubhūkṣum apy apahāya tadīya-dugdhottaraṇārthaṁ gatatvāt | tathaiva rāga-vartmānugamana-rasābhijña-bhaktānāṁ poṣyebhyaḥ śravaṇa-kīrtanādibhyo’pi tat-poṣakeṣv eteṣu sarveṣu param evāpekṣaṇaṁ naivānucitam |

(f) ahaṅgrahopāsanā-nyāsa-mudrā-dvārakā-dhyāna-mahiṣy-arcanādīny apakārakāṇi na kartavyāni | 

(g) purāṇāntara-kathā-śravaṇādīni taṭasthāni | 

atra bhakteḥ sac-cid-ānanda-rūpatvān nirvikāratve’pi yad upādānatvādikaṁ, tat khalu durvitarkyatvād eva bhakti-śāstreṣu tatra prema-vilāsāḥ syur bhāva-snehādayas tu ṣaṭ ity-ādiṣu vilāsa-śabdena vyañjitaṁ, yathā rasa-śāstre vibhāvādi-śabdenātra khalu sukha-bodhārtham eva upādānādi-śabda eva prayukta iti kṣantavyaṁ sadbhiḥ ||14||

 —o)0(o—

(2)


## 
dvitīya-prakāśaḥ

nanu, 

na hāniṁ na glāniṁ na nija-gṛha-kṛtyaṁ vyasanitaṁ

na ghoraṁ nodghūrṇaṁ na kila kadanaṁ vetti kim api |

varāṅgībhiḥ svāṅgīkṛta-suhṛd-anaṅgābhir abhito

harir vṛndaraṇye param aniśam uccair viharati ||

ity-ādibhya eva śrī-vṛndavaneśvary-ādi-prema-vilāsa-mugdhasya śrī-vrajendra-sūnor na kvāpi anyatrāvadhāna-sambhava ity avasīyate | tathā sati nānā-dig-deśa-vartibhir ananta-rāgānugīya-bhaktaiḥ kriyamāṇair paricaryādikaṁ kena svīkartavyaṁ ? vijñāpti-stava-paṭhādikaṁ ca kena śrotavyam ? tad-aṁśena paramātmā naivāṁśāṁśinor aikyād iti cet samādhir ayaṁ samyag ādhir eva tadṛśa-kṛṣṇānurāgi-bhaktānām | tarhi kā gatiḥ? sākṣāt śrīmad-uddhavoktir eva | sā ca yathā—


    mantreṣu māṁ vā upahūya yat tvam


    akuṇṭhitākhaṇḍa-sadātma-bodhaḥ |


    pṛccheḥ prabho mugdha ivāpramattas


    tan no mano mohayatīva deva || [bhā.pu. 3.4.17][^12]

asyārthaḥ--**mantreṣu** jarāsandha-vadha-rājasūyādy-artha-gamana-vicārādinā prastuteṣu **māṁ** vai niścitam **upahūya** yat **pṛccheḥ**—"uddhava tvam atra kiṁ kartavyaṁ, tad brūhi” ity apṛcchaḥ | **akuṇṭhitaḥ** kalādinā **akhaṇḍaḥ** paripūrṇaḥ sadā sārvadika eva **ātmano bodhaḥ** saṁvic-chaktir yasya, sa **mugdha** iva yathānyo mugdho janaḥ pṛcchati, tathety arthaḥ | tat tava yugapad eva maugdhyaṁ sārvajñyaṁ ca mohayatīva mohayaty eva | atra mugdha iva tvaṁ, na tu mugdha iti, mohayatīva na tu mohayatīti vyākhyāyāṁ saṅgaty-abhāvāt | asaṅgatyeṣu karmaṇy anīhasya bhāvo’bhāvasyety ādi-vākyeṣu madhye etad-vākyasyopanyāso vyarthaḥ syād ity atas tathā na vyākhyeyam | tataś ca dvārakā-līlāyāṁ saty api sārvajñye yathā maugdhyaṁ, tathaiva vṛndāvana-līlāyām api saty api maugdhye sārvajñyaṁ tasyācintya-śakti-siddham eva mantavyam | ata eva varṇitaṁ śrī-līlā-śuka-caraṇaiḥ—sārvajñyatve ca maugdhye ca sārvabhaumam idaṁ mahaḥ[^13] [kr̥ṣṇa-karṇāmr̥ta 83] iti ||1||

atra sārvajñatvaṁ mahaiśvaryam eva, na tu mādhuryam | mādhuryaṁ khalu tad eva yad aiśvarya-vinābhūta-kevala-nara-līlātvena maugdhyam iti sthūla-dhiyo bruvate ||2||

mādhuryādikaṁ nirūpyate | mahaiśvaryasya dyotane vādyotane ca nara-līlātvānatikramo mādhuryam | yathā pūtanā-prāṇa-hāritve’pi stana-cūṣaṇa-lakṣaṇa-nara-bala-līlātvam eva | mahā-kaṭhora-śakaṭa-sphoṭane’py ati-sukumāra-caraṇa-traimāsikyottāna-śāyi-bāla-līlātvam | mahā-dīrgha-dāmāśakya-bandhatve’pi mātṛ-bhīti-vaiklavyam | brahma-baladevādi-mohane’pi sārvajñyatve’pi vatsa-caraṇa-līlātvam | tathā aiśvarya-sattva eva tasyādyotane dadhi-payaś-cauryaṁ gopa-strī-lāmpaṭyādikam | aiśvarya-rahita-kevala-nara-līlātvena maugdhyam eva mādhuryam ity ukteḥ krīḍā-capala-prākṛta-nara-bālakeṣv api maugdhyaṁ mādhuryam iti tathā na nirvācyam ||3||

aiśvaryaṁ tu nara-līlātvasyānapekṣitatve sati īśvaratvāviṣkāraḥ | yathā mātā-pitarau prati aiśvaryaṁ darśayitvā—


    etad vāṁ darśitaṁ rūpaṁ prāg-janma-smaraṇāya me | 


    nānyathā mad-bhavaṁ jñānaṁ martya-liṅgena jāyate ||[^14] [bhā.pu 10.3.44] ity uktam | 

yathārjunaṁ prati—paśya me yogam aiśvaram [gītā 11.8] ity uktvā aiśvaryaṁ darśitam | vraje’pi brahmāṇaṁ prati mañju-mahimā-darśane paraḥ-sahasra-catur-bhujatvādikam apīti ||4||

atha bhakta-niṣṭham aiśvarya-jñānam | ata eva, yuvāṁ na nau sutau sākṣāt pradhāna-puruṣeśvarau [bhā.pu. 10.65.18] ity-ādi vasudevokteḥ | sakheti matvā prasabhaṁ yad uktam [gītā 11.41] ity arjunokteś ca | īśvaro’yam ity anusandhāne’pi hṛt-kampā-janaka-sambhrama-gandhasyānudgamāt svīya-bhāvasyātisthairyam eva yad utpādayati, tan mādhurya-jñānam | yathā—


    vandinas tam upadeva-gaṇā ye


    vādya-gīta-balibhiḥ parivavruḥ |


    vatsalo vraja-gavāṁ yad aga-dhro


    vandyamāna-caraṇaḥ pathi vṛddhaiḥ || [bhā.pu. 10.35.21-22] iti ca yugala-gītokteḥ | 

goṣṭhaṁ prati gavānayana-samaye brahmendra-nāradādibhiḥ kṛtasya kṛṣṇa-stuti-gīta-vādyaṁ pūjopahāra-pradāna-pūrvaka-caraṇa-vandanasya dṛṣṭatve’pi śrīdāma-subalādīnaṁ sakhya-bhāvasyāśaithilyam | tasya tasya śrutatve’pi vrajābalānāṁ madhura-bhāvasyāśaithilyam | 

tathaiva vraja-rāja-kṛta-tad-āśvāsana-vākyair vrajeśvaryā api nāsti vātsalya-śaithilya-gandho’pi, pratyuta “dhanyaivāhaṁ yasyā ayaṁ mama putraḥ parameśvaraḥ !” iti manasy abhinandane putra-bhāvasya dārḍhyam eva | yathā prakṛtyā eva mātuḥ putrasya pṛthvīśvaratve sati tat-putra-prabhāvaḥ sphīta evāvabhāti | evaṁ “dhanyā eva vayaṁ yeṣāṁ sakhā ca parameśvaraḥ” iti “yāsāṁ preyān parameśvaraḥ” iti sakhānāṁ preyasīnāṁ ca sva-svabhāva-dārḍhyam eva jñeyam | kiṁ ca, saṁyoge sati aiśvarya-jñānaṁ na samyag avabhāsate, saṁyogasya śaityāt candra-tāpa-tulyatvāt | virahe tv aiśvarya-jñānaṁ saṁyag avabhāsate, virahasyauṣṇyāt sūrya-tāpa-tulyatvāt | tad api hṛt-kampā sambhramādarādy-abhāvān naiśvarya-jñānam | yad uktam—


    mṛgayur iva kapīndraṁ vivyadhe lubdha-dharmā


    striyam akṛta virūpāṁ strī-jitaḥ kāmayānām |


    balim api balim attvāveṣṭayad dhvāṅkṣavad yas


    tad alam asita-sakhyair dustyajas tat-kathārthaḥ || [bhā.pu. 10.47.17] iti | 

atra vrajaukasāṁ govardhana-dhāraṇāt pūrvaṁ kṛṣṇa īśvara iti jñānaṁ nāsīt | govardhana-dhāraṇa-varuṇa-loka-gamanānantaraṁ tu kṛṣṇo’yam īśvara eveti jñāne’py ukta-prakāreṇa śuddhaṁ mādhurya-jñānam eva pūrṇam | varuṇa-vākyenoddhava-vākyena ca sākṣād īśvara-jñāne’pi yuvāṁ na nau sutau [bhā.pu. 10.65.18] iti vasudeva-vākyavat vrajeśvarasya “na me putraḥ kṛṣṇaḥ” iti manasy api manāg api noktiḥ śrūyate iti | tasmād vrajasthānāṁ sarvathaiva śuddham eva mādhurya-jñānaṁ pūrṇaṁ, purasthānāṁ tv aiśvarya-jñāna-miśraṁ mādhurya-jñānaṁ pūrṇam ||5||

—o)0(o—

(6)

nanu, pure vasudeva-nandanaḥ śrī-kṛṣṇo’yam “aham īśvara eva” iti nara-līlātve’pi jānāty eva yathā tathaiva nanda-nandanaḥ kṛṣṇaḥ svam īśvaratvena vraje jānāti na vā ? yadi jānāti, tadā dāma-bandhanādi-līlāyāṁ mātṛ-bhīti-hetukāśru-pātādikaṁ na ghaṭate | tad-ādikam anukaraṇam eveti vyākhyā tu manda-matīnām eva, na tv abhijña-bhaktānām | tathā vyākhyānasyābhijñatva-sammatatve—


    gopy ādade tvayi kṛtāgasi dāma tāvad


    yā te daśāśru-kalilāñjana-sambhramākṣam |


    vaktraṁ ninīya bhaya-bhāvanayā sthitasya


    sā māṁ vimohayati bhīr api yad bibheti || [bhā.pu. 1.8.31]

ity uktavatyāṁ kuntyāṁ moho naiva varṇyeta | tathā hi _bhīr api yad bibheti_ ity uktyaiva kuntyā atraiśvarya-jñānaṁ vyaktī-bhūtaṁ _bhaya-bhāvanayā_ _sthitasya_ ity antar-bhayasya ca tayā satyatvam evābhimatam | anukaraṇa-mātratve jñāte tasya moho na sambhaved iti jñeyam | 

yadi ca svayam īśvaratvena na jānāti, tadā tasya nitya-jñānānanda-ghanasya nitya-jñānāvaraṇaṁ kena kṛtam ? iti | atrocyate, yathā saṁsāra-bandhe nipātya duḥkham evānubhāvayituṁ māyā-vṛttir avidyā jīvānāṁ jñānam āvṛṇoti, yathā ca mahā-madhura-śrī-kṛṣṇa-līlā-sukham anubhāvayituṁ guṇātītānāṁ śrī-kṛṣṇa-parivārāṇāṁ vrajeśvary-ādīnāṁ jñānaṁ cic-chakti-vṛttir yoga-māyaivāvṛṇoti, tathaiva śrī-kṛṣṇam ānanda-svarūpam apy ānandātiśayam anubhāvayituṁ cic-chakti-sāra-vṛttiḥ premaiva tasya jñānam āvṛṇoti | premṇas tu tat-svarūpa-śaktitvāt tena tasya vyāpter na dosaḥ | yathā hy avidyā-sva-vṛttyā mamatayā jīvaṁ duḥkhayitum eva badhnāti, tathā daṇḍanīya-janasya gātra-bandhanaṁ rajjū-nigaḍādinā mānanīya-janasyāpi gātra-bandhanam anargha-sugandha-sūkṣma-kañcukoṣṇīṣādinā, ity avidyādhīno jīvo duḥkhī, premadhīnaḥ śrī-kṛṣṇo’tisukhī | kṛṣṇasya premāvaraṇa-svarūpaḥ sukha-viśeṣa-bhoga eva mantavyaḥ, yathā bhṛṅgasya kamala-koṣāvaraṇa-rūpaḥ | ata evoktaṁ nāpaiṣi nātha hr̥dayāmburuhāt sva-puṁsām[^15] [bhā.pu. 3.9.5] iti, praṇaya-raśanayā dhr̥tāṅghri-padmaḥ[^16] [bhā.pu. 11.2.55] iti ca | 

kiṁ ca, yathaivāvidyayā sva-tāratamyena jñānāvaraṇa-tāratamyāt jīvasya pañca-vidha-kleśa-tāratamyaṁ vidhīyate, tathaiva premṇāpi sva-tāratamyena jñānaiśvaryādy-āvaraṇa-tāratamyāt sva-viṣayāśrayayor ananta-prakāraṁ sukha-tāratamyaṁ vidhīyate iti | tatra kevala-premā śrī-yaśodādi-niṣṭhaḥ sva-viṣayāśrayau mamatā-raśanayā nibaddhya paraspara-vaśībhūtau vidhāya jñānaiśvaryādikam āvṛtya yathādhikaṁ sukhayati, na tathā devākyādi-niṣṭho jñānaiśvarya-miśra iti | tasmāt tāsāṁ vrajeśvary-ādīnāṁ sannidhau tad-vātsalyādi-prema-mugdhaḥ śrī-kṛṣṇaḥ svam īśvaratvena naiva jānāti | yat tu nānā-dānava-davānalādy-utpātāgama-kāle tasya sārvajñyaṁ dṛṣṭaṁ tat khalu tat-tat-prema-parijana-pālana-prayojanikayā līlā-śaktyaiva sphuritaṁ jñeyam | 

kiṁ ca, maugdhya-samaye’pi tasya sādhaka-bhakta-paricaryādi-grahaṇe sārvajñyam acintya-śakti-siddham iti prak pratipāditam | tad evaṁ vidhi-mārga-raga-mārgayor viveka aiśvarya-mādhuryayor viveka aiśvarya-jñāna-mādhurya-jñānayor vivekaś ca darśitaḥ | svakīyā-parakīyātvayor vivekas tu ujjvala-nīlamaṇi-vyākhyāyāṁ vistārita eva | 

atra vidhi-mārgeṇa rādhā-kṛṣṇayor bhajane mahā-vaikuṇṭha-stha-goloke khalv avivikta-svakīyā-parakīyā-bhāvam aiśvarya-jñānaṁ prāpnoti | madhura-bhāva-lobhitve sati vidhi-mārgeṇa bhajane dvārakāyāṁ śrī-rādhā-satyabhāmayor aikyāt satyabhāmā-parikaratvena svakīyā-bhāvam aiśvarya-jñāna-miśra-mādhurya-jñānaṁ prāpnoti | raga-mārgeṇa bhajane vraja-bhūmau śrī-rādhā-parikaratvena parakīyā-bhāvaṁ śuddha-mādhurya-jñānaṁ prāpnoti | yadyapi śrī-rādhikā śrī-kṛṣṇasya svarūpa-bhūtā hlādinī śaktiḥ tasyā api śrī-kṛṣṇa eva tad api tayor līlā-sahitayor evopāsyātvaṁ na tu līlā-rahitayoḥ | līlāyāṁ tu tayor vraja-bhūmau kvāpy ārṣa-śāstre dāmpatyaṁ na pratipāditam iti śrī-rādhā hi prakaṭāprakaṭa-prakaśayoḥ parakīyaiva iti sarvārtha-niṣkarṣa-saṅkṣepaḥ ||6||

—o)0(o—

(7)

atha rāgānugā-bhakti-majjanasyānartha-nivṛtti-niṣṭhā-rucy-āsakty-anantaraṁ prema-bhūmikārūḍhasya sākṣāt-svābhīṣṭa-prāpti-prakāraḥ pradarśyate | yathojjvala-nīlamaṇau—


    tad-bhāva-baddha-rāgā ye janās te sādhane ratāḥ |


    tad-yogyam anurāgaughaṁ prāpyotkaṇṭhānusārataḥ |


    tā ekaśo’thavā dvi-trāḥ kāle kāle vraje’bhavan || [u.nī. 3.48-9][^17]

**anurāgaughaṁ** rāgānugā-bhajanautkaṇṭhyaṁ, na tv anurāga-sthāyinaṁ, sādhaka-dehe’nurāgotpatty-asambhavāt | **vraje’bhavann** iti avatāra-samaye nitya-priyādyā yathā āvirbhavanti, tathaiva gopikā-garbhe sādhana-siddhā api avirbhavanti | tataś ca nitya-siddhādi-gopīnāṁ mahā-bhāvavatīnāṁ saṅga-mahimnā darśana-śravaṇa-kīrtanādibhiḥ sneha-māna-praṇaya-rāgānurāga-mahā-bhāvā api tatra gopikā-dehe utpadyante | pūrva-janmani sādhaka-dehe teṣām utpatty-asambhavāt | ata eva vraje kṛṣṇa-preyasīnām asādhāraṇāni lakṣaṇāni | yad uktam—


    gopīnāṁ paramānanda āsīd govinda-darśane | 


    kṣaṇaṁ yuga-śatam iva yāsāṁ yena vinābhavat || [bhā.pu. 10.19.16] iti | 

truṭir yugāyate tvām apaśyatām [bhā.pu. 10.31.15] ity ādi ca | 

kṣaṇasya yuga-śatāyamānatvaṁ mahā-bhāva-lakṣaṇam | 

nanu, prema-bhūmikārūḍhasya sādhakasya deha-bhaṅge saty eva prakaṭa-prakāśe gopī-garbhāj janmanā vinā eva gopikā-deha-prāptau satyāṁ tatraiva nitya-siddha-gopikā-saṅgodbhūtānāṁ snehadīnāṁ bhāvānāṁ prāptiḥ syād ity evaṁ kiṁ na brūṣe ? 

maivam | gopī-garbhāj janmanā vinā “iyaṁ sakhī kasya putrī ? kasya vadhūḥ ? kasya strī ?” ity-ādi-nara-līlāyā vyavahāro na sidhyet | tarhy aprakaṭa-prakāśa eva janmāstīti cen, naivaṁ | prapañcāgocarasya vṛndāvanīya-prakāśasya sādhakānāṁ prāpañcika-lokānāṁ ca praveśa-darśanena siddhānām eva praveśa-darśanena jñāpitāt kevala-siddha-bhūmitvāt snehādayo bhāvās tatra sva-sva-sādhanair api tūrṇaṁ na phalanti, ato yogamāyayā jāta-premāṇo bhaktās te prapañca-gocare vṛndāvana-prakāśe eva śrī-kṛṣṇāvatāra-samaye nīyante | tatrotpatty-anantaraṁ śrī-kṛṣṇāṅga-saṅgāt pūrvam eva tat-tad-bhāva-siddhy-artham | tatra sādhaka-bhaktānāṁ karmi-prabhṛtīnāṁ siddha-bhaktānāṁ ca praveśa-darśanenaivanubhūyate, sādhaka-bhūmitvaṁ siddha-bhūmitvaṁ ca | 

nanu, tarhy etāvantaṁ kālaṁ taiḥ paramotkaṇṭhair bhaktaiḥ kva sthātavyam ? 

tatrocyate—sādhaka-deha-bhaṅga-samaye eva tasmai premavate bhaktāya cira-samaya-vidhṛta-sākṣāt-sevābhilāṣa-mahotkaṇṭhayā bhāgavata-kṛpayaiva sa-parikarasya svasya darśanaṁ tad-abhilaṣaṇīya-sevādikaṁ ca labdha-snehādi-prema-bhedayāpi sakṛd dīyate eva yathā nāradāyaiva, cid-ānandamayī gopikā-tanuś ca dīyate | saiva tanur yoga-māyayā vṛndavanīya-prakaṭa-prakāśe kṛṣṇa-parivāra-prādurbhāva-samaye gopī-garbhād udbhāvyate | nātra kāla-vilamba-gandho’pi | prakaṭa-līlāyā api vicchedābhāvat | yasminn eva brahmāṇḍe tadānīṁ vṛndavanīya-līlānāṁ prākaṭyaṁ, tatraivāsyām eva vraja-bhūmau | ataḥ sādhaka-premi-bhakta-deha-bhaṅga-sama-kāle’pi sa-parikara-śrī-kṛṣṇa-prādurbhāvaḥ sadaivāsti iti “bho bho mahānurāgi-sotkaṇṭha-bhaktāḥ ! mā bhaiṣṭa ! susthirās tiṣṭhata ! svasty evāsti bhavadbhyaḥ” iti ||7||


    līlā-vilāsena bhakti-mañjarī-lolupāline |


    maugdhya-sārvajñya-nidhaye gokulananda te namaḥ ||


    dadāmi buddhi-yogaṁ taṁ yena mām upayānti te |


    ity uvāca prabho tasmād etad evāham arthaye ||


    gopī-kucālaṅkṛtasya tava gopendra-nandana |


    dāsyaṁ yathā bhaved evaṁ buddhi-yogaṁ prayaccha me ||

ye tu rāgānugā-bhaktiḥ sarvathaiva sarvadaiva śāstra-vidhim atikrānta eva iti bruvāte ye śāstra-vidhim utsṛjya yajante śraddhayānvitaḥ [gītā 17.1] iti, vidhi-hīnam asṛṣṭānnam [gītā 17.13] ity-ādi-gītokter grāham arhanto muhur utpātam anubhūtavanto’nubhavanto’nubhaviṣyanti cety alam ativistarena ||8|| 

hanta rāgānugā-vartma durdarśam vibudhair api |

paricinvantu sudhiyo bhaktāś candrikayānayā ||9||

iti mahāmahopadhyāya-śrīmad-viśvanātha-cakravarti-mahāśaya-viracita-

rāga-vartma-candrikā samāpta |

—o)0(o—



[^1]:
     **mātra**-padasya vidhi-mārge kutracit karmādi-samarpaṇam api dvāraṁ bhavatīti tad-vicchedārthaḥ prayoga iti |

[^2]:
     kathaṁ māṁ paśyantīty atas tad-upāyaṁ sa-dṛṣṭāntam āha—**yatheti** | **manuṣyā guṇeṣu** guṇamaye jagati nirguṇaṁ **tvāṁ yogair** bhaktyāham ekayā grāhya iti tvad-ukter bhakti-bhedaiḥ **adhiyanti** prāpnuvanti **buddhyā** tvad-dattayā vadanti ca | tayā sahokti-pratyuktau kurvanti | **edhasi** kāṣṭhe **agniṁ** manthanena yatheti manthanam api gurūpadeśenaiva yathā jānanti, tathaiva śrī-gurūpadiṣṭayā śravaṇa-kīrtanādi-bhaktyā mano manthanena muhur mathitayā tvāṁ paśyanti | 
    
    yasya svarūpaṁ kavayo vipaścito
    
    guṇeṣu dāruṣv iva jāta-vedasam |
    
    mathnanti mathnā manasā didṛkṣavo
    
    gūḍhaṁ kriyārthair nama īritātmane || [bhā.pu. 5.18.36] iti pañcamokteḥ |
    sādhu-sāhāyya-bhūyastve tv alpāyāsenaivety atra dṛṣṭāntaḥ—**goṣu amṛtaṁ** dagdhaṁ dohanena yatheti vatsa-mukha-saṅghṛṣṭā pīna-prastutam ity arthaḥ | prācīna-bhakti-bīja-sad-bhāve tu bhakti-bāhulya-prāptyaiva tvat-prāptir ity atra dṛṣṭāntaḥ—**bhuvi annaṁ** karṣaṇādinā yathā | prācīna-sādhu-saṅga-bahu-bhakti-sad-bhāve tu pratibandhakābhāva eva tvat-prāptir ity atra dṛṣṭāntaḥ—**ambu** jalaṁ **khananāt** tad-āvaraka-mṛttikādi-dūrīkaraṇena yatheti | labdha-bhaktīnāṁ tu bhajana-mātreṇa nityam eva tvat-prāptir ity atra dṛṣṭāntaḥ—**udyamane vṛttiṁ** nartaka-gāyakādīnāṁ prati sva-śilpodyamenaiva jīvikāṁ yatheti ||12||

[^3]:
     ādi-bhajanam ārabhya kevalayā bhaktyaivātma-śodhana-tāratamyena śravaṇa-kīrtana-smaraṇādi-tāratamyāt man-mādhuryānubhava-tāratamyaṁ prāpnotīty āha—**yathā yatheti **| **tattva-sūkṣmaṁ** tattvaṁ mad-rūpa-līlādi-svarūpaṁ sūkṣmaṁ tan-mādhuryānubhava-viśeṣaṁ tayor dvandvaikyam | yad vā, sūkṣmaṁ tattvaṁ pūrva-nipātābhāva ārṣaḥ | **cakṣur yatheti** prathamam andhāt kāṇo’py uttamaḥ, tasmāt cakṣuṣmān, cakṣuṣmato’pi siddhāñjana-rasāñjita-netraḥ sūkṣmaṁ paśyati |

[^4]:
     atha rāgānugāyāḥ paripāṭīm āha--**kṛṣṇam** ity-ādinā | **preṣṭhaṁ** sva-priyatamaṁ kiśoraṁ nanda-nandanaṁ **smaran**, evam **asya** tādṛśa-kṛṣṇasya bhakta-**janam** | atha ca svasya samyag-īhitaṁ sva-samāna-vāsanam iti yāvat | tathā ca tādṛśaṁ janaṁ smaran **vraje vāsaṁ kuryāt** | sāmarthye sati śrīman-nanda-vrajāvāsa-sthāne śrī-vṛndāvanādau śarīreṇa vāsaṁ kuryāt, tad-abhāve manasāpīty arthaḥ ||294||

[^5]:
     **sādhaka-rūpeṇa** yathāvasthita-dehena | **siddha-rūpeṇa** antaś-cintitābhīṣṭa-tat-sevopayogi-dehena | tasya vrajasthasya nijābhīṣṭasya śrī-kṛṣṇasya yo bhāvo rati-viśeṣas **tal-lipsunā** | **vraja-lokās** tv atra kṛṣṇa-preṣṭha-janā śrī-rādhā-lalitā-viśākhā-śrī-rūpa-mañjary-ādyās tad-anugatāḥ śrī-rūpa-sanātana-gosvāmi-prabhṛtayaś ca, teṣām anusārataḥ | tathā ca, siddha-rūpeṇa mānasī-sevā śrī-rādhā-lalitā-viśākhā-śrī-rūpa-mañjary-ādīnāṁ anusāreṇa kartavyā | sādhaka-rūpeṇa kāyiky-ādi-sevā tu śrī-rūpa-sanātanādi-vraja-vāsi-janānām anusāreṇa kartavyety arthaḥ | etena vraja-loka-padena vraja-stha-śrī-rādhā-candrāvaly-ādyā eva grāhyāḥ | tāsām anusāreṇaiva sādhaka-dehena kāyiky-ādi-sevāpi kartavyā | evaṁ sati tābhir guru-pādāśrayaṇaikādaśī-vrata-śālagrāma-tulasī-sevādayo na kṛtāḥ | tad-anugatair asmābhir api na kartavyā ity ādhunika-sauramya-matam api nirastam | ataeva śrī-jīva-gosvāmi-caraṇair apy asya granthasya ṭīkāyāṁ durgama-saṅgamanī-nāmnyāṁ tathaivoktam | tad yathā—vraja-lokās tv atra kṛṣṇa-preṣṭha-janās tad-anugatāś ca tad-anusārataḥ ||295||

[^6]:
     **śravaṇotkīrtanādīni** guru-pādāśrayaṇādīni tv ākṣepa-labdhāni | tāni vinā vraja-lokānugatyādikaṁ kim api na siddhyed ity arthaḥ | **manīṣibhir** iti manīṣayā vimṛśyaiva svīya-bhāva-samucitāny eva tāni **kāryāṇi**, na tu tad-viruddhāni | tāni cārcana-bhaktāv ahaṅgrahopāsana-mudrā-nyāsa-dvārakā-dhyāna-rukmiṇy-ādi-pūjanāni āgama-śāstra-vihitāny api naiva kāryāṇi | bhakti-mārge’smin kiñcit kiñcid aṅga-vaikalye’pi doṣābhāva-śravaṇāt | yad uktam ekādaśe—
    
    yān āsthāya naro rājan na pramādyeta karhicit |
    
    dhāvan nimīlya vā netre na skhalen na pated iha || [bhā.pu. 11.2.35]
    na hy aṅgopakrame dhaṁso mad-dharmasya [bhā.pu. 11.29.20] ity-ādi ||296||

[^7]:
     ya iti puṁliṅgatvena nirdeśo jana-mātra-vivakṣayā, strī vā pumān vety arthaḥ | sākṣāt śrī-kṛṣṇena saha ramaṇecchāyāṁ lobhasya pravartakatve’pi nija-bhāva-prātikūlyāni tāni sarvāṇi śāstra-vihitānīti tyāgānaucityam iti buddhyā yadi karoti, tadā dvārakā-pure mahiṣī-parijanatvaṁ prāpnotīty āha—riraṁsām iti | kevalenaiva sākalyenaiveti yāvat | na tu nija-bhāva-pratikūlān mahiṣī-pūjā-dvārakā-dhyānādīn kāṁścit kāṁścit aṁśān parityajyeti | atra eva-kārārthaḥ nirṇīte kevalam iti tri-liṅgaṁ tv eka-kṛtsnayoḥ ity amaraḥ | 
    yeṣāṁ tu vṛndāvane rādhā-kṛṣṇayor mādhuryāsvādane’bhilāṣaḥ, atha ca nyāsa-mudrādi-vaidhī-mārgānusāreṇa bhajanaṁ, teṣāṁ dvārakāyāṁ na rukmiṇī-kāntasya prāptis tatrābhilāṣābhāvāt | na vā vṛndāvane śrī-rādhā-kṛṣṇayoḥ prāptiḥ, rāga-mārgeṇa bhajanābhāvāt | tasmāt teṣāṁ vidhi-mārgeṇa bhajana-kāryasya aiśvarya-jñānasya prādhānyaṁ yatra, yathābhūtasya vṛndāvanasyāṁśe goloke rādhā-kṛṣṇayoḥ prāptiḥ | na tu śuddha-mādhurya-maye vṛndāvane iti jñeyam | goloke śrī-vṛndāvanasyāṁśatvaṁ śrī-prabhu-varai rūpa-gosvāmi-caraṇaiḥ stava-mālāyām upaślokitam | sa ca śloko, yathā nandāpaharaṇe—
    
    loko ramyaḥ ko’pi vṛndāṭavīto
    
    nāsti kvāpīty añjasā bandhu-vargam |
    
    vaikuṇṭhaṁ yaḥ suṣṭhu sandarśya bhūyo
    
    goṣṭhaṁ ninye pātu sa tvāṁ mukundaḥ || iti |
    atra vaikuṇṭha-padaṁ kṛṣṇa-vaikuṇṭha-goloka-param eva | yato vṛndāvanasya mādhuryotkarṣa-darśanārthaṁ bandhu-vargāṇāṁ gopānāṁ kṛṣṇa-vaikuṇṭhe goloke śrī-kṛṣṇa-prerita-gamanaṁ daśame varṇitam | tad-varṇanaṁ, yathā—
    
    darśayāmāsa lokaṁ svaṁ gopānāṁ tamasaḥ param || [bhā.pu. 10.28.14]
    
    te tu brahma-hradaṁ nītā magnāḥ kṛṣṇena coddhṛtāḥ |
    
    dadṛśur brahmaṇo lokaṁ yatrākrūro’dhyagāt purā ||
    
    nandādayas tu taṁ dṛṣṭvā paramānanda-nirvṛtāḥ |
    
    kṛṣṇaṁ ca tatra cchandobhiḥ stūyamānaṁ suvismitāḥ || [bhā.pu. 10.28.16-7]
    atra brahmaṇo narākṛti-para-brahmaṇaḥ śrī-kṛṣṇasya lokaṁ golokam eva | na tu ramā-vaikuṇṭham | pūrvatra svaṁ lokam ity atra svasya śrī-kṛṣṇasya lokam iti vyākhyayā ramā-vaikuṇṭhasya kṛṣṇa-lokatvābhāvāt | tathā kṛṣṇaṁ ca tatra cchandobhiḥ stūyamānam ity uktyā ramā-vaikuṇṭhe kṛṣṇa-līlāyā asambhavāc ca | brahma-loka-padena goloka eva vyākhyātaḥ | vaiṣṇava-toṣaṇyām api tathā vyākhyātam | idam eva laghu-bhāgavatāmṛte yat tu goloka-nāma syāt tac ca gokula-vaibhavam [1.5.498] tad-ātma-vaibhavatvaṁ ca tasya tan-mahimonnateḥ [1.5.502] iti | 
    	asyārthaḥ—tu bhinnopakrame | yad goloka-nāma goloka-saṁjñakaṁ tac ca tat tu gokula-vaibhavam | gokulasya mahā-mādhuryatvena khyātasya vaibhavaṁ vaibhava-rūpo’ṁśaḥ | ata eva tasya golokasya tad-ātma-vaibhavatvaṁ gokula-svavaibhava-rūpatvaṁ bhavati | goloko gokulasya sva-vaibhava-rūpo bhavatīty arthaḥ | kutaḥ ? tan-mahimonnateḥ | tato golokāt sakāśāt mahimādhikyād iti | yathā yathā pātāla-khaṇḍe—
    
    aho madhupurī dhanyā vaikuṇṭhād api garīyasī |
    
    dinam ekaṁ nivāsena harau bhaktiḥ prajāyate || iti |
    atra vaikuṇṭha-śabdena goloka eva tair abhipreto jñeyaḥ | tasya tan-mahimonnater ity anantaraṁ yathā pātāla-khaṇḍe aho madhupurīty ādy-ukteḥ | tadeti kadācid avilambenaiva, na tu rāgānugāvac chaighreṇa ity arthaḥ ||303||

[^8]:
     śṛṇvan subhadrāṇi rathāṅga-pāṇer janmāni karmāṇi ca yāni loke |
    gītāni nāmāni tad-arthakāni gāyan vilajjo vicared asaṅgaḥ ||

[^9]:
     śṛṇvanti gāyanti gṛṇanty abhīkṣṇaśaḥ smaranti nandanti tavehitaṁ janāḥ |
    ta eva paśyanty acireṇa tāvakaṁ bhava-pravāhoparamaṁ padāmbujam ||

[^10]:
     mad-arthe'rtha-parityāgo bhogasya ca sukhasya ca |
    iṣṭaṁ dattaṁ hutaṁ japtaṁ mad-arthaṁ yad vrataṁ tapaḥ ||

[^11]:
     kathā imās te kathitā mahīyasāṁ
    vitāya lokeṣu yaśaḥ pareyuṣām
    vijñāna-vairāgya-vivakṣayā vibho
    vaco-vibhūtīr na tu pāramārthyam || [12.3.14]

[^12]:
     **mantreṣu** jarāsandha-vadha-rājasūyādy-artha-gamana-vicārādiṣu prastuteṣu **māṁ** vai niścitam **upahūya** yat **pṛccher** uddhava tvam “atra kiṁ kartavyaṁ, tad brūhi” ity apṛcchaḥ | **akuṇṭhitaḥ** kalādinā **akhaṇḍaḥ** paripūrṇaḥ **sadā** sārvadika eva **ātmano bodhaḥ** saṁvic-chaktir yasya saḥ | mugdha iva yathānyo mugdho janaḥ pṛcchati tathety arthaḥ | kiṁ ca, apramattaḥ kāryāntara-vyāvṛttyāpi rahitatvād iti bhāvaḥ | tat tava yugapad eva maugdhyaṁ sārvajñyaṁ ca mohayatīva mohayaty eva | atra mugdha iva tvaṁ na tu mugdha iti tathā mohayatīva na tu mohayatīti vyākhyāyāṁ saṅgaty-abhāvāt iti saṅgateṣu vākyeṣu madhye’syotthāpanaṁ vyarthaṁ syād ity atas tathā na vyākhyeyam ||17||

[^13]:
     sarvajñatve ca maugdhye ca sārvabhaumam idaṁ mahaḥ |
    nirviśan nayanaṁ hanta nirvāṇa-padam aśnute ||

[^14]:
     mayi bhavatīti mad-bhavaṁ mad-viṣayaṁ martya-liṅgena mayety ahaṁ tu svayaṁ paripūrṇa-svarūpo martya-liṅgo dvi-bhuja eva narākṛti-parabrahmatvād iti bhāvaḥ ||

[^15]:
     ye tu tvadīya-caraṇāmbuja-kośa-gandhaṁ
    jighranti karṇa-vivaraiḥ śruti-vāta-nītam |
    bhaktyā gṛhīta-caraṇaḥ parayā ca teṣāṁ
    nāpaiṣi nātha hṛdayāmburuhāt sva-puṁsām ||
    **sārārtha-darśinī** : śāstreṣu nirviśeṣa-svarūpopāsakā jñānina ucyante, sa-viśeṣa-svarūpopāsakās tu bhaktāḥ | teṣām ubhayeṣāṁ madhye bhaktā eva kṛtārthāḥ priyāś cety āha dvābhyāṁ—**ye tv** iti | **śrutir** vedaḥ śravaṇa-bhaktir vā **vātaḥ**, tena **nītaṁ** prāpitaṁ | tataś ca te caraṇāmbuja-saurabhya-lobhino bhṛṅgā iva **caraṇāmbujam** eva parama-puruṣārthatvena gṛhṇantīty āha—**bhaktyā parayā** prema-lakṣaṇayā **nāpaiṣīti**, te yathā tava caraṇāmbuja eva lobhinas tan na tyajanti, tathā tvam api teṣāṁ prema-mādhuryavati hṛdayāmbuja eva lobhī tan na tyajasīti paraspara-vaśīkāraḥ sūcitaḥ ||5||

[^16]:
     visṛjati hṛdayaṁ na yasya sākṣād
    dharir avaśābhihito’py aghaugha-nāśaḥ |
    praṇaya-raśanayā dhṛtāṅghri-padmaḥ
    sa bhavati bhāgavata-pradhāna uktaḥ ||
    **sārārtha-darśinī** : ukta-samasta-lakṣaṇa-sāram āha—**visṛjatīti** | **harir** eva svayaṁ **sākṣād** **yasya hṛdaya**-kandaraṁ **na visṛjati** na muñcati | tatra kalmaṣa-kuñjarāṇāṁ kuto vārtā ? ity āha—**yaḥ** khalv **avaśenāpi** kadācid **abhihita**-mātro’pi **aghaughaṁ nāśayati** | kiṁ punaḥ ? sarasāsvādaṁ yena pratikṣaṇam abhibhāvita iti bhāvaḥ | etena yad brūta [11.2.44] ity asyottaram abhivyañjitam |
    nanu kathaṁ tadīya-hṛdaya-mandirān na nirgacchati ? tatrāha—**praṇaya-raśanayā** **dhṛtaṁ** hṛdaye baddham **aṅghri-padmaṁ** yasya saḥ | yathā prema-vaśīkṛtya yaśodayā udare udūkhale baddhaḥ, tathā sarva-jīvātmāyā-śṛṅkhalayā nibadhnan sa bhakta-jīvaiḥ prema-śṛṅkhalayā nibadhyate iti bhāvaḥ ||55||

[^17]:
     anurāgo’yaṁ rāgānugīya-bhajanaukaṭyaṁ na tv anurāga-sthāyinaṁ sādhaka-dehe’nurāgautpatty-asambhavāt prācīnāḥ pūrva-pūrva-kalpa-gata-kṛṣṇāvatāra-prāpta-siddhayaḥ | na vā etat-kalpa-gata-kṛṣṇāvatāra eva siddhāḥ | ciram āgatā iti | etat-kalpa-gatāvatārāt pūrva-pūrva-kalpa eva siddhā adhunātana-kalpe’py anuvartante bhāviṣu kalpeṣv anuvartiṣyante ca martyāmartyādi-yonitaḥ | manuṣya-deva-gandharvādi-janmāntaram ity arthaḥ | yad vā, martyā mānuṣyāḥ amartyā hiraṇyādayaḥ | hiraṇyāṅgī haridvarṇā hariṇī-garbha-sambhavā iti bṛhad-gaṇoddeśa-dīpikokteḥ | 
    evam eva dvaividhyaṁ yauthikīnām api kecid ācakṣate | bhāvini rāmāvatāre rāma-saundarya-darśitvena prasiddhānāṁ daṇḍakāraṇya-vāsināṁ gopālopāsakānāṁ munīnām avaśyambhāvitvāt | na caitat kalpa-vṛtta-rāmāvatāra-gatā eva te munayo bhāviny api rāmāvatāre bhavitum arhantīti vācyam | etat-kalpa-vṛtta-śrī-kṛṣṇāvatāra eva teṣāṁ prāpta-gopikā-rūpatvena siddhatvāt siddhānāṁ punaḥ sādhakatvāyogāt | na ca maivaṁ bhaviṣyanti munaya iti vācyam | bhāvini kṛṣṇāvatāre rāsārmabhe antar-gṛha-gatānāṁ kṛṣṇa-viraheṇa deha-tyāgavatīnāṁ gopīnām avaśyambhāvitvāt | tās tarhi kā bhaviṣyanti etat-kalpa-vṛtta-muni-caryā eveti cen na | tāsāṁ siddha-dehatvena punar deha-tyāgāyogāt | yogamāyā eva deha-tyāgaṁ pratyāyayatīti cen na | siddhā api dehaṁ tatyajur iti prasiddher api jugupsitatvena tathā tat-karaṇāyogāt | tasmāt sādhaka-bhaktānām anantatvāt | pratikalpa eva te munayo’nye’nya eva bhavanti | ta eva kṛṣṇāvatāre navīnāṁ municaryo gopyas tāsām eva kāścid antar-gṛha-gatā dehaṁ tyajantīti | 
    evam upaniṣadām apy ānantyāt pratikalpam anyāsām eva kṛta-sādhanānāṁ siddhatve prācīnā navīnā iti bheda-dvayam iti | yauthikīnāṁ bheda-dvayam ananya-mānā anye tu bhāvini kṛṣṇāvatāre’yauthikya eva kāścana siddha-deśīyā līlā-śaktyaivāntar-gṛha-gatā deha-tyāgavatyaḥ kariṣyanta ity āhuḥ |
    nanu ye idānīntanā rāgānugīya-sādhanavanto niṣṭhā-rucy-āsakty-ādi-kakṣārūḍhatayā kasmiṁścij janmani yadi jāta-premāṇaḥ syus te tarhi bhagavat-sākṣāt-sevā-yogyās tad-dehānta-kṣaṇa eva prapañcāgocara-prakāśe tat-parikara-padavīṁ prāpsyanti, kiṁ vā prapañca-gocara-kṛṣṇāvatāra-samaye | atrocyate—sādhaka-dehe prema-pariṇāma-rūpāṇāṁ sneha-māna-praṇayādīnāṁ sthāyi-bhāvaānām āvirbhāva-sambhavāt gopikā-deheṣv eva nitya-siddhādi-gopīnāṁ mahā-bhāvavatīnāṁ saṅga-mahimnā darśana-śravaṇa-smaraṇa-guṇa-kīrtanādibhis te avaśyam evopapadyante | teṣām evāsādhāraṇa-lakṣaṇatvāt tān vinā gopītvasyāsiddheḥ | yad uktam—
    
    gopīnāṁ paramānanda āsīd govinda-darśane |
    
    kṣaṇaṁ yuga-śatam iva yāsāṁ yena vinābhavat || [bhā.pu. 10.19.16] iti |
    asyārthaḥ—nanu gopyas tāvat kās tatrāha—yāsāṁ yena kṛṣṇena vinā kṣaṇaṁ yuga-śatam ivābhavat tā gopyas tasām eva paramānanda iti | truṭir yugāyate ity ādi cātra kṣaṇasya yugaśatāyamānatvaṁ mahā-bhāva-lakṣaṇam iti | ata eva prapañca-gocarasya vṛndāvanīyasya prakāśasya sādhakānāṁ prāpañcika-lokānāṁ ca tatra praveśādarśanena siddhānām eva praveśa-darśanena ca jñāpitāt kevala-siddha-bhūmitvāt snehādayo bhāvāḥ sva-sādhanair api na tūrṇaṁ phalanty ato yogamāyayā jāta-premāṇo bhaktās te prapañcāgocare vṛndāvanasya prakāśa eva śrī-kṛṣṇāvatāra-samaye tat-prathama-prāpaṇārthaṁ līyante | tasya sādhakānāṁ nānā-vidha-karmi-prabhṛti-prāpañcika-lokāṇāṁ ca siddhānāṁ ca tatra praveśa-darśanenāmitāt  sādhaka-siddha-bhūmitvāt tatrotpatty-anantaram eva śrī-kṛṣṇāṅga-saṅgāt pūrvam eva tat-tad-bhāva-siddhārtham iti |
    nanv etāvantaṁ dīrghatamaṁ duṣpāraṁ kālaṁ taiḥ paramotkaṇṭhair bhaktaiḥ kva sthātavyam | ucyate | nātra kāla-vilamba-leśo’pi brahmāṇḍānām ānantyāt | prakaṭa-līlāyā api vicchedā bhāvāt te tat-kṣaṇa eva tatraiva vṛndāvane eva gopikā-rūpeṇotpadyante | kintu yeṣv eva brahmāṇḍeṣu tadānīṁ vṛndāvanīya-līlāyāṁ prākaṭyaṁ teṣv eva te gopikā-rūpeṇotpadyanta iti |
    atra kramaḥ | rāgānurāgīya-samyak-sādhana-niratāyotpanna-premṇe bhaktāya cira-samaya-vidhṛta-sākṣāt-sevābhilāṣa-mahotkaṇṭhāya kṛpayā bhagavatā sa-parikara-sva-darśanaṁ sevā-prāpty-anubhāvakam alabdha-snehādi-prema-bhedāyāpi sādhaka-dehe 'pi svapne 'pi sākṣād api sakṛd dīyata eva | tataś ca śrī-nāradāyeva cid-ānanda-mayī gopikākāra-tad-bhāva-vibhāvitā tanuś ca dīyate | tataś ca vṛndāvanīya-prakaṭa-prakāśe kṛṣṇa-parikara-prādurbhāva-samaye saiva tanur yoga-māyayā gopikā-garbhād udbhāvyate ukta-nyāyena snehādi-prema-bheda-siddhy-artham | 
    kiṁ ca—nara-līlasya kṛṣṇasya gopikābhir api nara-jātibhir eva krīḍā prasiddhā | tac ca mukhyaṁ naratvam ayonijatve sati na siddhyed ity ata eva lakṣmyā gopikātve aṅgīkṛte’pi gopī-garbhotpannasya gopī-janānujñasya cānaṅgīkṛtatvāt tayā saha śrī-kṛṣṇasya krīḍeti tattvaṁ jñeyam ||51||
