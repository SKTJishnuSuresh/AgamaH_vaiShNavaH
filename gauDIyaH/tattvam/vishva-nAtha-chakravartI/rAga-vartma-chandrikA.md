+++
title = "राग-वर्त्म-चन्द्रिका"

+++

श्री-श्री गौर-विधुर् जयति  
राग-वर्त्म-चन्द्रिका

**(१)**

## 
प्रथमः प्रकाशः  
श्री-रूप-वाक्-सुधास्वादि-चकोरेभ्यो नमो नमः ।  
येषां कृपा-लवैर् वक्ष्ये राग-वर्त्मनि चन्द्रिकाम् ॥१॥

श्रीमद्-भक्ति-सुधाम्भोधेर् बिन्दुर् यः पूर्व-दर्शितः ।  
तत्र रागानुगा भक्तिः सङ्क्षिप्तात्र वितन्यते ॥२॥

वैधी भक्तिर् भवेत् शास्त्रं भक्तौ चेत् स्यात् प्रवर्तकम् ।  
रागानुगा स्याच् चेद् भक्तौ लोभ एव प्रवर्तकः ॥३॥

भक्तौ प्रवृत्तिर् अत्र स्यात् तच्-चिकीर्षा सुनिश्चया ।  
शास्त्राल् लोभात् तच्-चिकीर्षू स्यातां तद्-अधिकारिणौ ॥४॥

तत्र **लोभो** लक्षितः स्वयं श्री-रूप-गोस्वामि-चरणैर् एव—

> तत्-तद्-भावादि-माधुर्ये श्रुते धीर् यद् अपेक्षते ।  
> नात्र शास्त्रं न युक्तिं च तल् लोभोत्पत्ति-लक्षणम् ॥ [भ।र।सि।१.२.२९२]

व्रज-लीला-परिकर-स्थ-शृङ्गारादि-**भाव-माधुर्ये श्रुते धीर्** इदं मम भूयत् इति **लोभोत्पत्ति**-काले **शास्त्र-युक्त्य्-अपेक्षा न स्यात्**, सत्यां च तस्यां लोभत्वस्यैवासिद्धेः । नहि केनचित् शास्त्र-दृष्ट्या लोभः क्रियते, नापि लोभनीय-वस्तु प्राप्तौ स्वस्य योग्यायोग्यत्व-विचारः कोऽप्य् उद्भवति। किन्तु लोभनीय-वस्तुनि श्रुते दृष्टे वा स्वत एव लोभ उत्पद्यते॥५॥

> —ओ)०(ओ—

स च भगवत्-कृपा-हेतुकोऽनुरागि-भक्त-कृपा-हेतुकश् चेति द्विविधः । तत्र भक्त-कृपा-हेतुको द्विविधः—प्राक्तन आधुनिकश् च । प्राक्तनः—पौर्व-भाविक-तादृश-भक्त-कृपोत्थः । आधुनिकः—एतज्-जन्मावधि-तादृश-भक्त-कृपोत्थः । आद्ये सति लोभानन्तरं तादृश-गुरु-चरणाश्रयणम् । द्वितीये गुरु-चरणाश्रयानन्तरं लोभ-प्रवृत्तिर् भवति । यद् उक्तम्—

> कृष्ण-तद्-भक्त-कारुण्य-मात्र-लाभैक-हेतुका ।  
> पुष्टि-मार्गतया कैश्चिद् इयं रागानुगोच्यते ॥ [भ।र।सि। १.२.३०९][^१] ॥६॥  
> —ओ)०(ओ—

[^१]:
     **मात्र**-पदस्य विधि-मार्गे कुत्रचित् कर्मादि-समर्पणम् अपि द्वारं भवतीति तद्-विच्छेदार्थः प्रयोग इति ।

ततश् च तादृश-लोभवतो भक्तस्य लोभनीय-तद्-भाव-प्राप्त्य्-उपाय-जिज्ञासायां सत्यां शास्त्र-युक्त्य्-अपेक्षा स्यात् । शास्त्र-विधिनैव शास्त्र-प्रतिपादित-युक्त्यैव च तत्-प्रदर्शनात्, नान्यथा । यथा दुग्धादिषु लोभे सति कथं मे दुग्धादिकं भवेद् इति तद्-उपाय-जिज्ञासायां तद्-अभिज्ञाप्त-जन-कृतोपदेश-वाक्यापेक्षा स्यात् । ततश् च गां क्रीणातु भवान् इत्य्-आदि तद्-उपदेश-वाक्याद् एव गवानयन-तद्-घास-प्रदान-तद्-दोहन-प्रकरणादिकं तत एव शिक्षेत्, न तु स्वतः। यद् उक्तम् अष्टम-स्कन्धे—

> यथाग्निम् एधस्य् अमृतं च गोषु  
> भुव्य् अन्नम् अम्बूद्यमने च वृत्तिम् ।  
> योगैर् मनुष्या अधियन्ति हि त्वां  
> गुणेषु बुद्ध्या कवयो वदन्ति ॥ [भा।पु। ८.६.१२] ॥७॥[^२]  
> —ओ)०(ओ—

[^२]:
     कथं मां पश्यन्तीत्य् अतस् तद्-उपायं स-दृष्टान्तम् आह—**यथेति** । **मनुष्या गुणेषु** गुणमये जगति निर्गुणं **त्वां योगैर्** भक्त्याहम् एकया ग्राह्य इति त्वद्-उक्तेर् भक्ति-भेदैः **अधियन्ति** प्राप्नुवन्ति **बुद्ध्या** त्वद्-दत्तया वदन्ति च । तया सहोक्ति-प्रत्युक्तौ कुर्वन्ति । **एधसि** काष्ठे **अग्निं** मन्थनेन यथेति मन्थनम् अपि गुरूपदेशेनैव यथा जानन्ति, तथैव श्री-गुरूपदिष्टया श्रवण-कीर्तनादि-भक्त्या मनो मन्थनेन मुहुर् मथितया त्वां पश्यन्ति । 
    
    यस्य स्वरूपं कवयो विपश्चितो
    
    गुणेषु दारुष्व् इव जात-वेदसम् ।
    
    मथ्नन्ति मथ्ना मनसा दिदृक्षवो
    
    गूढं क्रियार्थैर् नम ईरितात्मने ॥ [भा।पु। ५.१८.३६] इति पञ्चमोक्तेः ।
    साधु-साहाय्य-भूयस्त्वे त्व् अल्पायासेनैवेत्य् अत्र दृष्टान्तः—**गोषु अमृतं** दग्धं दोहनेन यथेति वत्स-मुख-सङ्घृष्टा पीन-प्रस्तुतम् इत्य् अर्थः । प्राचीन-भक्ति-बीज-सद्-भावे तु भक्ति-बाहुल्य-प्राप्त्यैव त्वत्-प्राप्तिर् इत्य् अत्र दृष्टान्तः—**भुवि अन्नं** कर्षणादिना यथा । प्राचीन-साधु-सङ्ग-बहु-भक्ति-सद्-भावे तु प्रतिबन्धकाभाव एव त्वत्-प्राप्तिर् इत्य् अत्र दृष्टान्तः—**अम्बु** जलं **खननात्** तद्-आवरक-मृत्तिकादि-दूरीकरणेन यथेति । लब्ध-भक्तीनां तु भजन-मात्रेण नित्यम् एव त्वत्-प्राप्तिर् इत्य् अत्र दृष्टान्तः—**उद्यमने वृत्तिं** नर्तक-गायकादीनां प्रति स्व-शिल्पोद्यमेनैव जीविकां यथेति ॥१२॥

स च लोभो राग-वर्त्म-वर्तिनां भक्तानां गुरु-पदाश्रय-लक्षणम् आरभ्य स्वाभीष्ट-वस्तु साक्षात्-प्राप्ति-समयम् अभिव्याप्य—

> यथा यथात्मा परिमृज्यतेऽसौ   
> मत्-पुण्य-गाथा-श्रवणाभिधानैः ।  
> तथा तथा पश्यति वस्तु सूक्ष्मं   
> चक्षुर् यथैवाञ्जन-सम्प्रयुक्तं ॥ [भा।पु। ११.१४.२५][^३]

इति भगवद्-उक्तेर् भक्ति-हेतुकान्तः-करण-शुद्धि-तारतम्यात् प्रति दिनम् अधिकाधिको भवति ॥८॥

[^३]:
     आदि-भजनम् आरभ्य केवलया भक्त्यैवात्म-शोधन-तारतम्येन श्रवण-कीर्तन-स्मरणादि-तारतम्यात् मन्-माधुर्यानुभव-तारतम्यं प्राप्नोतीत्य् आह—**यथा यथेति** । **तत्त्व-सूक्ष्मं** तत्त्वं मद्-रूप-लीलादि-स्वरूपं सूक्ष्मं तन्-माधुर्यानुभव-विशेषं तयोर् द्वन्द्वैक्यम् । यद् वा, सूक्ष्मं तत्त्वं पूर्व-निपाताभाव आर्षः । **चक्षुर् यथेति** प्रथमम् अन्धात् काणोऽप्य् उत्तमः, तस्मात् चक्षुष्मान्, चक्षुष्मतोऽपि सिद्धाञ्जन-रसाञ्जित-नेत्रः सूक्ष्मं पश्यति ।

> —ओ)०(ओ—

उद्भूते तादृशे लोभे शास्त्र-दर्शितेषु तत्-तद्-भाव-प्राप्त्य्-उपायेषु आचार्य-चैत्त्य-वपुषा स्व-गतिं व्यनक्ति [भा।पु। ११.२९.६] इत्य् उद्धवोक्तेः, केषुचिद् गुरु-मुखात्, केषुचिद् अभिज्ञ-महोदयानुरागि-भक्त-मुखात् । अभिज्ञातेषु केषुचिद् भक्ति-मृष्ट-चित्त-वृत्तिषु स्वत एव स्फुरितेषु सोल्लासम् एवातिशयेन प्रवृत्तिः स्यात् । यथा कामार्थिनां कामोपायेषु ॥९॥

> —ओ)०(ओ—

तच् च शास्त्रं सर्वोपनिषत्-सार-भूतं येषाम् अहं प्रिय आत्मा सुतश् च सखा गुरुः सुहृदो दैवम् इष्टम् [भा।पु। ३.२५.३८] इत्य्-आदि-वाक्य-निचयाकर-श्री-भागवत-महा-पुराणम् एव । तथा तत्-प्रतिपादित-भक्ति-विवरण-चञ्चू-श्री-भक्ति-रसामृतार्णवादिकम् अपि । तत्रत्यं वाक्य-त्रयं, यथा—

> कृष्णं स्मरन् जनं चास्य प्रेष्ठं निज-समीहितम् ।  
> तत्-तत्-कथा-रतश् चासौ कुर्याद् वासं व्रजे सदा ॥[^४]  
> सेवा साधक-रूपेण सिद्ध-रूपेण चात्र हि ।  
> तद्-भाव-लिप्सुना कार्या व्रज-लोकानुसारतः ॥[^५]  
> श्रवणोत्कीर्तनादीनि वैध-भक्त्य्-उदितानि तु ।  
> यान्य् अङ्गानि च तान्य् अत्र विज्ञेयानि मनीषिभिः ॥[^६] [भ।र।सि। १.२.२९४-६] इति । 

[^४]:
     अथ रागानुगायाः परिपाटीम् आह--**कृष्णम्** इत्य्-आदिना । **प्रेष्ठं** स्व-प्रियतमं किशोरं नन्द-नन्दनं **स्मरन्**, एवम् **अस्य** तादृश-कृष्णस्य भक्त-**जनम्** । अथ च स्वस्य सम्यग्-ईहितं स्व-समान-वासनम् इति यावत् । तथा च तादृशं जनं स्मरन् **व्रजे वासं कुर्यात्** । सामर्थ्ये सति श्रीमन्-नन्द-व्रजावास-स्थाने श्री-वृन्दावनादौ शरीरेण वासं कुर्यात्, तद्-अभावे मनसापीत्य् अर्थः ॥२९४॥

[^५]:
     **साधक-रूपेण** यथावस्थित-देहेन । **सिद्ध-रूपेण** अन्तश्-चिन्तिताभीष्ट-तत्-सेवोपयोगि-देहेन । तस्य व्रजस्थस्य निजाभीष्टस्य श्री-कृष्णस्य यो भावो रति-विशेषस् **तल्-लिप्सुना** । **व्रज-लोकास्** त्व् अत्र कृष्ण-प्रेष्ठ-जना श्री-राधा-ललिता-विशाखा-श्री-रूप-मञ्जर्य्-आद्यास् तद्-अनुगताः श्री-रूप-सनातन-गोस्वामि-प्रभृतयश् च, तेषाम् अनुसारतः । तथा च, सिद्ध-रूपेण मानसी-सेवा श्री-राधा-ललिता-विशाखा-श्री-रूप-मञ्जर्य्-आदीनां अनुसारेण कर्तव्या । साधक-रूपेण कायिक्य्-आदि-सेवा तु श्री-रूप-सनातनादि-व्रज-वासि-जनानाम् अनुसारेण कर्तव्येत्य् अर्थः । एतेन व्रज-लोक-पदेन व्रज-स्थ-श्री-राधा-चन्द्रावल्य्-आद्या एव ग्राह्याः । तासाम् अनुसारेणैव साधक-देहेन कायिक्य्-आदि-सेवापि कर्तव्या । एवं सति ताभिर् गुरु-पादाश्रयणैकादशी-व्रत-शालग्राम-तुलसी-सेवादयो न कृताः । तद्-अनुगतैर् अस्माभिर् अपि न कर्तव्या इत्य् आधुनिक-सौरम्य-मतम् अपि निरस्तम् । अतएव श्री-जीव-गोस्वामि-चरणैर् अप्य् अस्य ग्रन्थस्य टीकायां दुर्गम-सङ्गमनी-नाम्न्यां तथैवोक्तम् । तद् यथा—व्रज-लोकास् त्व् अत्र कृष्ण-प्रेष्ठ-जनास् तद्-अनुगताश् च तद्-अनुसारतः ॥२९५॥

[^६]:
     **श्रवणोत्कीर्तनादीनि** गुरु-पादाश्रयणादीनि त्व् आक्षेप-लब्धानि । तानि विना व्रज-लोकानुगत्यादिकं किम् अपि न सिद्ध्येद् इत्य् अर्थः । **मनीषिभिर्** इति मनीषया विमृश्यैव स्वीय-भाव-समुचितान्य् एव तानि **कार्याणि**, न तु तद्-विरुद्धानि । तानि चार्चन-भक्ताव् अहङ्ग्रहोपासन-मुद्रा-न्यास-द्वारका-ध्यान-रुक्मिण्य्-आदि-पूजनानि आगम-शास्त्र-विहितान्य् अपि नैव कार्याणि । भक्ति-मार्गेऽस्मिन् किञ्चित् किञ्चिद् अङ्ग-वैकल्येऽपि दोषाभाव-श्रवणात् । यद् उक्तम् एकादशे—
    
    यान् आस्थाय नरो राजन् न प्रमाद्येत कर्हिचित् ।
    
    धावन् निमील्य वा नेत्रे न स्खलेन् न पतेद् इह ॥ [भा।पु। ११.२.३५]
    न ह्य् अङ्गोपक्रमे धंसो मद्-धर्मस्य [भा।पु। ११.२९.२०] इत्य्-आदि ॥२९६॥

त्रिकम् अत्र कामानुग-पक्षे एव व्याख्यायते ॥१०॥

> —ओ)०(ओ—

प्रथमतः **कृष्णं स्मरन्** इति स्मरणस्यात्र रागानुगायां मुख्यत्वं, रागस्य मनो-धर्मत्वात् । **प्रेष्ठं** निज-भावोचित-लीला-विलासिनं कृष्णं वृन्दावनाधीश्वरम् । अस्य कृष्णस्य **जनं** **च** । कीदृशं ? **निज-समीहितं** स्वाभिलषणीयं श्री-वृन्दवनेश्वरी-ललिता-विशाखा-श्री-रूप मञ्जर्य्-आदिकम् । कृष्णस्यापि निज-समीहितत्वेऽपि, तज्-जनस्य उज्ज्वल-भावैक-निष्ठात्वात् निज-समीहितत्वाधिक्यम् । **व्रजे वासम्** इति । असामर्थ्ये मनसापि । साधक-शरीरेण वासस् तु उत्तर-श्लोकार्थतः प्राप्त एव । 

**साधक-रूपेण** यथावस्थित-देहेन । **सिद्ध-रूपेण** अन्तश्-चिन्तिताभीष्ट-तत्-साक्षात्-सेवोपयोगि-देहेन । **तद्-भाव-लिप्सुना** तद्-भावः स्व-प्रेष्ठ-कृष्ण-विषयकः स्व-समीहित-कृष्ण-जनाश्रयकश् च यो भाव उज्ज्वलाख्यः, तं लब्धुम् इच्छता । **सेवा** मनसैवोपस्थापितैः साक्षाद् अप्य् उपस्थापितैश् च समुचित-द्रव्यादिभिः परिचर्या **कार्या** । 

तत्र प्रकारम् अह—**व्रज-लोकानुसारतः** । साधक-रूपेणानुगम्यमाना ये व्रज-लोकाः श्री-रूप-गोस्वम्य्-आदयः, ये च सिद्ध-रूपेणानुगम्यमाना व्रज-लोकाः श्री-रूप-मञ्जर्य्-आदयस्, तद्-अनुसरतः । तथैव साधक-रूपेणानुगम्यमाना व्रज-लोकाः प्राप्त-कृष्ण-सम्बन्धिनो जनाश् चन्द्रकन्त्य्-आदयः दण्डकारण्य-वासि-मुनयश् च बृहद्-वामन-प्रसिद्धाः श्रुतयश् च यथा-सम्भवं ज्ञेयाः । तद्-अनुसारतस् तत्-तद्-आचार-दृष्ट्येत्य् अर्थः।  
तद् एवं वाक्य-द्वयेन स्मरणं व्रज-वासं चोक्त्वा श्रवणादीनाप्य् आह—**श्रवणोत्-कीर्तनादीनीति** । गुरु-पदाश्रयणादीनि त्व् आक्षेप-लब्धानि । तानि विना व्रज-लोकानुगत्यादिकं किम् अपि न सिध्येद् इत्य् अतो **मनीषिभिर्** इति मनीषया विमृश्यैव स्वीय-भाव-समुचितान्य् एव तानि कार्याणि, न तु तद्-विरुद्धानि ॥११॥

> —ओ)०(ओ—

तानि चार्चन-भक्ताव् अहङ्ग्रहोपासना-मुद्रा-न्यास-द्वारका-ध्यान-रुक्मिण्य्-आदि-पूजादीन्य् आगम-शास्त्र-विहितान्य् अपि नैव कार्याणि । भक्ति-मार्गेऽस्मिन् किञ्चित् किञ्चित् अङ्ग-वैकल्येऽपि दोषाभाव-श्रवणात् । यद् उक्तम्—

> यान् आस्थाय नरो राजन् न प्रमद्येत कर्हिचित् ।   
> धावन् निमील्य वा नेत्रे न स्खलेन् न पतेद् इह ॥ [भा।पु। ११.२.३१] इति ।   
> न ह्य् अङ्गोपक्रमे ध्वंसो   
> मद्-भक्तेर् उद्धवाण्व् अपि । [भा।पु। ११.२९.२०] इति च । 

अङ्गि-वैकल्ये त्व् अस्त्य् एव दोषः, यान् श्रवणोत्कीर्तनादीन् भगवद्-धर्मान् आश्रित्य इत्य् उक्तेः । 

> श्रुति-स्मृति-पुराणादि-पञ्चरात्र-विधिं विना ।   
> ऐकान्तिकी हरेर् भक्तिर् उत्पातायैव कल्पते ॥ इत्य् उक्तेश् च । 

लोभस्य प्रवर्तकत्वेऽपि निज-भाव-प्रतिकूलान्य् उक्तानि सर्वाणि शास्त्र-विहितानां त्यागानौचित्यम् इति बुद्ध्या यदि करोति, तदा द्वारका-पुरे महिषी-जन-परिजनत्वं प्राप्नोति। यद् उक्तम्—

> रिरंसां सुष्ठु कुर्वन् यो विधि-मार्गेण सेवते ।  
> केवलेनैव स तदा महिषीत्वम् इयात् पुरे ॥ [भ।र।सि। १.२.३०३][^७]

**केवलेनैव** कृत्स्नेनैव, न तु निज-भाव-प्रतिकूलन् महिषी-पूजदीन् कांश्चित् कांश्चिद् अंशान् परित्यज्येत्य् अर्थः । निर्णीते केवलम् इति त्रि-लिङ्गं त्व् एक-कृत्स्नयोः इत्य् अमरः । केवलेन **विधि-मार्गेण पुरे महिषीत्वं,** मिश्रेण मथुरायाम् इति व्याख्या नोपपद्यते । पुरे यथा महिषीत्वं, तथा मथुरायाः किं-रूपत्वम् ? कुब्जा-परिकरत्वम् इति चेत् केवल-वैधी-भक्ति-फलाद् अपि मिश्र-वैधी-भक्ति-फलस्य अपकर्षः खलु अन्याय एव । रामानिरुद्ध-प्रद्युम्न-रुक्मिण्या सहितो विभुः इति गोपाल-तापनी-श्रुति-दृष्ट्या रुक्मिणी-परिणयो मथुरायाम् इत्य् अतो रुक्मिणी-परिकरत्वम् इति व्याख्या तु न सार्वलौकिकी । राधा-कृष्णोपासकः कथं कुब्जां वा रुक्मिणीं वा प्राप्नोति ? इति द्वितीयश् चान्यायः । वस्तुतस् तु लोभ-प्रवर्तितः विधि-मार्गेण सेवनम् एव राग-मार्ग उच्यते । विधि-प्रवर्तितं विधि-मार्गेण सेवनं च विधि-मार्ग इति । विधि-विना-भूतः सेवनं तु श्रुति-स्मृत्य्-आदि-वाक्याद् उत्पात-प्रापकम् एव ॥१२॥

[^७]:
     य इति पुंलिङ्गत्वेन निर्देशो जन-मात्र-विवक्षया, स्त्री वा पुमान् वेत्य् अर्थः । साक्षात् श्री-कृष्णेन सह रमणेच्छायां लोभस्य प्रवर्तकत्वेऽपि निज-भाव-प्रातिकूल्यानि तानि सर्वाणि शास्त्र-विहितानीति त्यागानौचित्यम् इति बुद्ध्या यदि करोति, तदा द्वारका-पुरे महिषी-परिजनत्वं प्राप्नोतीत्य् आह—रिरंसाम् इति । केवलेनैव साकल्येनैवेति यावत् । न तु निज-भाव-प्रतिकूलान् महिषी-पूजा-द्वारका-ध्यानादीन् कांश्चित् कांश्चित् अंशान् परित्यज्येति । अत्र एव-कारार्थः निर्णीते केवलम् इति त्रि-लिङ्गं त्व् एक-कृत्स्नयोः इत्य् अमरः । 
    येषां तु वृन्दावने राधा-कृष्णयोर् माधुर्यास्वादनेऽभिलाषः, अथ च न्यास-मुद्रादि-वैधी-मार्गानुसारेण भजनं, तेषां द्वारकायां न रुक्मिणी-कान्तस्य प्राप्तिस् तत्राभिलाषाभावात् । न वा वृन्दावने श्री-राधा-कृष्णयोः प्राप्तिः, राग-मार्गेण भजनाभावात् । तस्मात् तेषां विधि-मार्गेण भजन-कार्यस्य ऐश्वर्य-ज्ञानस्य प्राधान्यं यत्र, यथाभूतस्य वृन्दावनस्यांशे गोलोके राधा-कृष्णयोः प्राप्तिः । न तु शुद्ध-माधुर्य-मये वृन्दावने इति ज्ञेयम् । गोलोके श्री-वृन्दावनस्यांशत्वं श्री-प्रभु-वरै रूप-गोस्वामि-चरणैः स्तव-मालायाम् उपश्लोकितम् । स च श्लोको, यथा नन्दापहरणे—
    
    लोको रम्यः कोऽपि वृन्दाटवीतो
    
    नास्ति क्वापीत्य् अञ्जसा बन्धु-वर्गम् ।
    
    वैकुण्ठं यः सुष्ठु सन्दर्श्य भूयो
    
    गोष्ठं निन्ये पातु स त्वां मुकुन्दः ॥ इति ।
    अत्र वैकुण्ठ-पदं कृष्ण-वैकुण्ठ-गोलोक-परम् एव । यतो वृन्दावनस्य माधुर्योत्कर्ष-दर्शनार्थं बन्धु-वर्गाणां गोपानां कृष्ण-वैकुण्ठे गोलोके श्री-कृष्ण-प्रेरित-गमनं दशमे वर्णितम् । तद्-वर्णनं, यथा—
    
    दर्शयामास लोकं स्वं गोपानां तमसः परम् ॥ [भा।पु। १०.२८.१४]
    
    ते तु ब्रह्म-ह्रदं नीता मग्नाः कृष्णेन चोद्धृताः ।
    
    ददृशुर् ब्रह्मणो लोकं यत्राक्रूरोऽध्यगात् पुरा ॥

    
    नन्दादयस् तु तं दृष्ट्वा परमानन्द-निर्वृताः ।
    
    कृष्णं च तत्र च्छन्दोभिः स्तूयमानं सुविस्मिताः ॥ [भा।पु। १०.२८.१६-७]
    अत्र ब्रह्मणो नराकृति-पर-ब्रह्मणः श्री-कृष्णस्य लोकं गोलोकम् एव । न तु रमा-वैकुण्ठम् । पूर्वत्र स्वं लोकम् इत्य् अत्र स्वस्य श्री-कृष्णस्य लोकम् इति व्याख्यया रमा-वैकुण्ठस्य कृष्ण-लोकत्वाभावात् । तथा कृष्णं च तत्र च्छन्दोभिः स्तूयमानम् इत्य् उक्त्या रमा-वैकुण्ठे कृष्ण-लीलाया असम्भवाच् च । ब्रह्म-लोक-पदेन गोलोक एव व्याख्यातः । वैष्णव-तोषण्याम् अपि तथा व्याख्यातम् । इदम् एव लघु-भागवतामृते यत् तु गोलोक-नाम स्यात् तच् च गोकुल-वैभवम् [१.५.४९८] तद्-आत्म-वैभवत्वं च तस्य तन्-महिमोन्नतेः [१.५.५०२] इति । 
    	अस्यार्थः—तु भिन्नोपक्रमे । यद् गोलोक-नाम गोलोक-संज्ञकं तच् च तत् तु गोकुल-वैभवम् । गोकुलस्य महा-माधुर्यत्वेन ख्यातस्य वैभवं वैभव-रूपोऽंशः । अत एव तस्य गोलोकस्य तद्-आत्म-वैभवत्वं गोकुल-स्ववैभव-रूपत्वं भवति । गोलोको गोकुलस्य स्व-वैभव-रूपो भवतीत्य् अर्थः । कुतः ? तन्-महिमोन्नतेः । ततो गोलोकात् सकाशात् महिमाधिक्याद् इति । यथा यथा पाताल-खण्डे—
    
    अहो मधुपुरी धन्या वैकुण्ठाद् अपि गरीयसी ।
    
    दिनम् एकं निवासेन हरौ भक्तिः प्रजायते ॥ इति ।
    अत्र वैकुण्ठ-शब्देन गोलोक एव तैर् अभिप्रेतो ज्ञेयः । तस्य तन्-महिमोन्नतेर् इत्य् अनन्तरं यथा पाताल-खण्डे अहो मधुपुरीत्य् आद्य्-उक्तेः । तदेति कदाचिद् अविलम्बेनैव, न तु रागानुगावच् छैघ्रेण इत्य् अर्थः ॥३०३॥

> —ओ)०(ओ—

(१३)

अथ रागानुगाय अङ्गान्य् अन्यानि भजनानि कानि कीदृशीनि किं-स्वरूपाणि कथं कर्तव्यानि अकर्तव्यानि वा ? इत्य् अपेक्षायाम् उच्यते । (१) स्वाभीष्ट-भाव-मयानि, (२) स्वाभीष्ट-भाव-सम्बन्धीनि, (३) स्वाभीष्ट-भावानुकूलानि, (४) स्वाभीष्ट-भावाविरुद्धानि, (५) स्वाभीष्ट-भाव-विरुद्धानि इति पञ्च-विधानि भजनानि शास्त्रे दृश्यन्ते ।  
तत्र कानिचित् (अ) साध्य-साधन-रूपाणि, (ब्) कानिचित् साध्यं प्रेमाणं प्रति उपादान-कारणानि, (च्) कानिचित् निमित्त-कारणानि, (द्) कानिचित् भजन-चिह्नानि, (ए) कानिचिद् उपकारकाणि, (फ़्) कानिचित् अपकारकाणि, (ग्) कानिचित् तटस्थानि इति । एतानि विभज्य दर्श्यन्ते ॥१३॥

> —ओ)०(ओ—

(१४)

(१अ) तत्र दास्य-सख्यादीनि **स्वाभीष्ट-भाव-मयानि** साध्य-साधन-रूपाणि । 

(२ब्) गुरु-पादाश्रयतो मन्त्र-जप-ध्यानादीनि साध्यं प्रत्य् उपादान-कारणत्वाद् **भाव-सम्बन्धीनि** । जपेन् नित्यम् अनन्य-धीः इत्य्-आद्य्-उक्ते नित्य-कृत्यानि, जप्यः स्वाभीष्ट-संसर्गी कृष्ण-नाम महा-मनुः [१८७] इति गणोद्देश-दीपिकोक्तेः सिद्ध-रूपेनानुगम्यमानानाम् अपि मन्त्र-जप-दर्शनात् उपादान-कारणत्वेन **भाव-सम्बन्धीनि**, “गाः सर्वेन्द्रियाणि विन्दन् एव सन् मम गोप-स्त्री-जन-वल्लभो भवत्य् _अभीष्ट-संसर्गि कृष्ण-नाम_ एव _महा-मनुः_ सर्व-मन्त्र-श्रेष्ठः” इत्य् अष्टादशाक्षरो दशाक्षरश् च मन्त्र एव अर्थाद् उक्तो भवतीति गणोद्देश-दीपिका-वाक्यार्थो ज्ञेयः । स्वीय-भावोचित-नाम-रूप-गुण-लीलादि-स्मरण-श्रवणादीनि उपादान-कारणत्वाद् **भाव-सम्बन्धीनि** । तथा हि—गीतानि नामानि तद्-अर्थकानि गायन् विलज्जो विचरेद् असङ्गः[^८] [भा।पु। ११.२.३९] इति । शृण्वन्ति गायन्ति गृणन्त्य् अभीक्ष्नशः स्मरन्ति नन्दन्ति तवेहितं जनाः[^९] [भा।पु। १.८.३६] इत्य्-आद्य्-उक्तेर् अभीक्ष्न-कृत्यानि । 

[^८]:
     शृण्वन् सुभद्राणि रथाङ्ग-पाणेर् जन्मानि कर्माणि च यानि लोके ।
    गीतानि नामानि तद्-अर्थकानि गायन् विलज्जो विचरेद् असङ्गः ॥

[^९]:
     शृण्वन्ति गायन्ति गृणन्त्य् अभीक्ष्णशः स्मरन्ति नन्दन्ति तवेहितं जनाः ।
    त एव पश्यन्त्य् अचिरेण तावकं भव-प्रवाहोपरमं पदाम्बुजम् ॥

अत्र रागानुगायां यन् मुख्यस्य तस्यापि स्मरणस्य कीर्तनाधीनत्वम् अवश्यं वक्तव्यम् एव । कीर्तनस्यैव एतद् युगाधिकारत्वात्, सर्व-भक्ति-मार्गेषु सर्व-शास्त्रैस् तस्यैव सर्वोत्कर्ष-प्रतिपादनाच् च ।  
तपांसि श्रद्धया कृत्वा प्रेमाढ्या जज्ञिरे व्रजे [उ।नी। ३.४८] इत्य् उज्ज्वल-नीलमण्य्-उक्तेर् अनुगम्यमानानां श्रुतीनां प्रेमाणं प्रति तपसां करणत्वावगमात् । कलाव् अस्मिन् तपोऽन्तरस्य विगीतत्वात्—मद्-अर्थं यद् व्रतं तपः[^१०] [भा।पु। ११.१९.२३] इति भगवद्-उक्तेर् एकादशी-जन्मष्टम्य्-आदि-व्रतानि तपो-रूपाणि इति निमित्त-कारणानि नैमित्तिक-कृत्यानि । अकरणे प्रत्यवाय-श्रवणान् नित्यानि । तत्रैवैकादशी-व्रतस्यान्वये गोविन्द-स्मरणं नृणं यद् एकादश्य्-उपोषणम् इति स्मृतेर् उपादान-कारण-स्मरणस्य लाभात्, अंशेन **भाव-सम्बन्धित्वम्** अपि । व्यतिरेके तु मातृहा पितृहा चैव भ्रतृहा गुरुहा तथा इत्य्-आदि-स्कान्दादि-वचनेभ्यो गुरु-हन्तृत्वादि-श्रवणान् नामापराध-लाभः, ब्रह्मघ्नस्य सुरापस्य स्तेयिनो गुरु-तल्पिनः इति विष्णु-धर्मोत्तरोक्तेर् अनपायि-पाप-विशेष-लभश् च इति निन्दा-श्रवणाद् अत्यावश्यक-कृत्यत्वम् । किं बहुना—

[^१०]:
     मद्-अर्थेऽर्थ-परित्यागो भोगस्य च सुखस्य च ।
    इष्टं दत्तं हुतं जप्तं मद्-अर्थं यद् व्रतं तपः ॥

> परमापदम् आपन्ने हर्षे वा समुपस्थिते ।   
> नैकादशीं त्यजेद् यस् तु तस्य दीक्षास्ति वैष्णवी ।   
> विष्ण्व्-अर्पिताखिलाचारः स हि वैष्णव उच्यते ॥

इति स्कान्द-वाक्याभ्याम् एकादशी-व्रतस्य वैष्णव-लक्षणत्वम् एव निर्दिष्टम् । किं च, वैष्णवानां भगवद्-अनिवेदित-भोजन-निषेधः—वैष्णवो यदि भुञ्जीत एकदाश्यां प्रमादतः इत्य् अत्र भगवन्-निवेदितान्नस्यैव भोजन-निषेधोऽवगम्यते ।  
कार्त्तिक-व्रतस्य च तपोऽंशेन निमित्तत्वं, श्रवण-कीर्तनाद्य्-अंशेन उपादानत्वम् अपि । श्री-रूप-गोस्वमि-चरणानाम् असकृद् उक्तौ कार्त्तिक-देवतेति, कार्त्तिक-देवीति, ऊर्जा-देवीति, उर्जेश्वरीति श्रवणाद् विशेषतः श्री-वृन्दवनेश्वरी-प्रापकत्वम् अवगम्यते ।  
अम्बरीष शुक-प्रोक्तं नित्यं भागवतं शृणु इति स्मृतेः क्रमेन श्री-भागवत-श्रवणादेर् नित्य-कृत्यत्वम् उक्तम् । कथा इमास् ते कथिता महीयसाम्[^११] इत्य् अनन्तरं, 

[^११]:
     कथा इमास् ते कथिता महीयसां
    विताय लोकेषु यशः परेयुषाम्
    विज्ञान-वैराग्य-विवक्षया विभो
    वचो-विभूतीर् न तु पारमार्थ्यम् ॥ [१२.३.१४]

> यस् तूत्तम-श्लोक-गुणनुवादः   
> प्रस्तूयते नित्यम् अमङ्गलघ्नः ।  
> तम् एव नित्यं शृणुयाद् अभीक्ष्नं   
> कृष्णेऽमलां भक्तिम् अभीप्समानः ॥ [भा।पु। १२.३.१५]

इति द्वादशोक्तेर् दशम-स्कन्ध-सम्बन्धि-स्व-प्रेष्ठ-श्री-कृष्ण-चरित-श्रवणादेर् यथा-योग्यं नित्य-कृत्यत्वम् अभीक्ष्ण-कृत्यत्वं, **भाव-सम्बन्धित्वं** च ।  
निर्माल्य-तुलसी-गन्ध-चन्दन-माला-वासनादि-धारणानि **भाव-सम्बन्धीनि** । 

(३द्) तुलसी-काष्ठा-माला-गोपीचन्दनादि-तिलक-नाम-मुद्रा-चरण-चिह्नादि-धरणानि वैष्णव-चिह्नान्य् **अनुकूलानि** । तुलसी-सेवन-परिक्रमण-प्रणामादीन्य् अप्य् **अनुकूलानि** । 

(४ए) गवाश्वात्था-धत्री-ब्राह्मणादि-सम्मानानि **तद्-भावाविरुद्धानि** उपकारकाणि । 

वैष्णव-सेवा तूक्त-समस्त-लक्षणवती ज्ञेया । उक्तान्य् एतानि सर्वाणि कर्तव्यानि । यथैव पोष्यात् कृष्णाद् अपि सकाशात् तत्-पोषकेष्व् आवर्तित-दुग्ध-दधि-नवनीतादिषु व्रजेश्वर्या अधिकैवापेक्षा, श्री-कृष्णं स्व-स्तन्य-पयः पिबन्तं बुभूक्षुम् अप्य् अपहाय तदीय-दुग्धोत्तरणार्थं गतत्वात् । तथैव राग-वर्त्मानुगमन-रसाभिज्ञ-भक्तानां पोष्येभ्यः श्रवण-कीर्तनादिभ्योऽपि तत्-पोषकेष्व् एतेषु सर्वेषु परम् एवापेक्षणं नैवानुचितम् ।

(फ़्) अहङ्ग्रहोपासना-न्यास-मुद्रा-द्वारका-ध्यान-महिष्य्-अर्चनादीन्य् अपकारकाणि न कर्तव्यानि । 

(ग्) पुराणान्तर-कथा-श्रवणादीनि तटस्थानि । 

अत्र भक्तेः सच्-चिद्-आनन्द-रूपत्वान् निर्विकारत्वेऽपि यद् उपादानत्वादिकं, तत् खलु दुर्वितर्क्यत्वाद् एव भक्ति-शास्त्रेषु तत्र प्रेम-विलासाः स्युर् भाव-स्नेहादयस् तु षट् इत्य्-आदिषु विलास-शब्देन व्यञ्जितं, यथा रस-शास्त्रे विभावादि-शब्देनात्र खलु सुख-बोधार्थम् एव उपादानादि-शब्द एव प्रयुक्त इति क्षन्तव्यं सद्भिः ॥१४॥

> —ओ)०(ओ—

(२)

## 
द्वितीय-प्रकाशः  
ननु,  
न हानिं न ग्लानिं न निज-गृह-कृत्यं व्यसनितं  
न घोरं नोद्घूर्णं न किल कदनं वेत्ति किम् अपि ।  
वराङ्गीभिः स्वाङ्गीकृत-सुहृद्-अनङ्गाभिर् अभितो  
हरिर् वृन्दरण्ये परम् अनिशम् उच्चैर् विहरति ॥

इत्य्-आदिभ्य एव श्री-वृन्दवनेश्वर्य्-आदि-प्रेम-विलास-मुग्धस्य श्री-व्रजेन्द्र-सूनोर् न क्वापि अन्यत्रावधान-सम्भव इत्य् अवसीयते । तथा सति नाना-दिग्-देश-वर्तिभिर् अनन्त-रागानुगीय-भक्तैः क्रियमाणैर् परिचर्यादिकं केन स्वीकर्तव्यं ? विज्ञाप्ति-स्तव-पठादिकं च केन श्रोतव्यम् ? तद्-अंशेन परमात्मा नैवांशांशिनोर् ऐक्याद् इति चेत् समाधिर् अयं सम्यग् आधिर् एव तदृश-कृष्णानुरागि-भक्तानाम् । तर्हि का गतिः? साक्षात् श्रीमद्-उद्धवोक्तिर् एव । सा च यथा—

> मन्त्रेषु मां वा उपहूय यत् त्वम्  
> अकुण्ठिताखण्ड-सदात्म-बोधः ।  
> पृच्छेः प्रभो मुग्ध इवाप्रमत्तस्  
> तन् नो मनो मोहयतीव देव ॥ [भा।पु। ३.४.१७][^१२]

अस्यार्थः--**मन्त्रेषु** जरासन्ध-वध-राजसूयाद्य्-अर्थ-गमन-विचारादिना प्रस्तुतेषु **मां** वै निश्चितम् **उपहूय** यत् **पृच्छेः**—"उद्धव त्वम् अत्र किं कर्तव्यं, तद् ब्रूहि” इत्य् अपृच्छः। **अकुण्ठितः** कलादिना **अखण्डः** परिपूर्णः सदा सार्वदिक एव **आत्मनो बोधः** संविच्-छक्तिर् यस्य, स **मुग्ध** इव यथान्यो मुग्धो जनः पृच्छति, तथेत्य् अर्थः । तत् तव युगपद् एव मौग्ध्यं सार्वज्ञ्यं च मोहयतीव मोहयत्य् एव । अत्र मुग्ध इव त्वं, न तु मुग्ध इति, मोहयतीव न तु मोहयतीति व्याख्यायां सङ्गत्य्-अभावात् । असङ्गत्येषु कर्मण्य् अनीहस्य भावोऽभावस्येत्य् आदि-वाक्येषु मध्ये एतद्-वाक्यस्योपन्यासो व्यर्थः स्याद् इत्य् अतस् तथा न व्याख्येयम् । ततश् च द्वारका-लीलायां सत्य् अपि सार्वज्ञ्ये यथा मौग्ध्यं, तथैव वृन्दावन-लीलायाम् अपि सत्य् अपि मौग्ध्ये सार्वज्ञ्यं तस्याचिन्त्य-शक्ति-सिद्धम् एव मन्तव्यम् । अत एव वर्णितं श्री-लीला-शुक-चरणैः—सार्वज्ञ्यत्वे च मौग्ध्ये च सार्वभौमम् इदं महः[^१३] [कृष्ण-कर्णामृत ८३] इति ॥१॥

[^१२]:
     **मन्त्रेषु** जरासन्ध-वध-राजसूयाद्य्-अर्थ-गमन-विचारादिषु प्रस्तुतेषु **मां** वै निश्चितम् **उपहूय** यत् **पृच्छेर्** उद्धव त्वम् “अत्र किं कर्तव्यं, तद् ब्रूहि” इत्य् अपृच्छः । **अकुण्ठितः** कलादिना **अखण्डः** परिपूर्णः **सदा** सार्वदिक एव **आत्मनो बोधः** संविच्-छक्तिर् यस्य सः । मुग्ध इव यथान्यो मुग्धो जनः पृच्छति तथेत्य् अर्थः । किं च, अप्रमत्तः कार्यान्तर-व्यावृत्त्यापि रहितत्वाद् इति भावः । तत् तव युगपद् एव मौग्ध्यं सार्वज्ञ्यं च मोहयतीव मोहयत्य् एव । अत्र मुग्ध इव त्वं न तु मुग्ध इति तथा मोहयतीव न तु मोहयतीति व्याख्यायां सङ्गत्य्-अभावात् इति सङ्गतेषु वाक्येषु मध्येऽस्योत्थापनं व्यर्थं स्याद् इत्य् अतस् तथा न व्याख्येयम् ॥१७॥

[^१३]:
     सर्वज्ञत्वे च मौग्ध्ये च सार्वभौमम् इदं महः ।
    निर्विशन् नयनं हन्त निर्वाण-पदम् अश्नुते ॥

अत्र सार्वज्ञत्वं महैश्वर्यम् एव, न तु माधुर्यम् । माधुर्यं खलु तद् एव यद् ऐश्वर्य-विनाभूत-केवल-नर-लीलात्वेन मौग्ध्यम् इति स्थूल-धियो ब्रुवते ॥२॥

माधुर्यादिकं निरूप्यते । महैश्वर्यस्य द्योतने वाद्योतने च नर-लीलात्वानतिक्रमो माधुर्यम् । यथा पूतना-प्राण-हारित्वेऽपि स्तन-चूषण-लक्षण-नर-बल-लीलात्वम् एव । महा-कठोर-शकट-स्फोटनेऽप्य् अति-सुकुमार-चरण-त्रैमासिक्योत्तान-शायि-बाल-लीलात्वम् । महा-दीर्घ-दामाशक्य-बन्धत्वेऽपि मातृ-भीति-वैक्लव्यम् । ब्रह्म-बलदेवादि-मोहनेऽपि सार्वज्ञ्यत्वेऽपि वत्स-चरण-लीलात्वम् । तथा ऐश्वर्य-सत्त्व एव तस्याद्योतने दधि-पयश्-चौर्यं गोप-स्त्री-लाम्पट्यादिकम् । ऐश्वर्य-रहित-केवल-नर-लीलात्वेन मौग्ध्यम् एव माधुर्यम् इत्य् उक्तेः क्रीडा-चपल-प्राकृत-नर-बालकेष्व् अपि मौग्ध्यं माधुर्यम् इति तथा न निर्वाच्यम् ॥३॥

ऐश्वर्यं तु नर-लीलात्वस्यानपेक्षितत्वे सति ईश्वरत्वाविष्कारः । यथा माता-पितरौ प्रति ऐश्वर्यं दर्शयित्वा—

> एतद् वां दर्शितं रूपं प्राग्-जन्म-स्मरणाय मे ।   
> नान्यथा मद्-भवं ज्ञानं मर्त्य-लिङ्गेन जायते ॥[^१४] [भा।पु १०.३.४४] इत्य् उक्तम् । 

[^१४]:
     मयि भवतीति मद्-भवं मद्-विषयं मर्त्य-लिङ्गेन मयेत्य् अहं तु स्वयं परिपूर्ण-स्वरूपो मर्त्य-लिङ्गो द्वि-भुज एव नराकृति-परब्रह्मत्वाद् इति भावः ॥

यथार्जुनं प्रति—पश्य मे योगम् ऐश्वरम् [गीता ११.८] इत्य् उक्त्वा ऐश्वर्यं दर्शितम् । व्रजेऽपि ब्रह्माणं प्रति मञ्जु-महिमा-दर्शने परः-सहस्र-चतुर्-भुजत्वादिकम् अपीति ॥४॥

अथ भक्त-निष्ठम् ऐश्वर्य-ज्ञानम् । अत एव, युवां न नौ सुतौ साक्षात् प्रधान-पुरुषेश्वरौ [भा।पु। १०.६५.१८] इत्य्-आदि वसुदेवोक्तेः । सखेति मत्वा प्रसभं यद् उक्तम् [गीता ११.४१] इत्य् अर्जुनोक्तेश् च । ईश्वरोऽयम् इत्य् अनुसन्धानेऽपि हृत्-कम्पा-जनक-सम्भ्रम-गन्धस्यानुद्गमात् स्वीय-भावस्यातिस्थैर्यम् एव यद् उत्पादयति, तन् माधुर्य-ज्ञानम् । यथा—

> वन्दिनस् तम् उपदेव-गणा ये  
> वाद्य-गीत-बलिभिः परिवव्रुः ।  
> वत्सलो व्रज-गवां यद् अग-ध्रो  
> वन्द्यमान-चरणः पथि वृद्धैः ॥ [भा।पु। १०.३५.२१-२२] इति च युगल-गीतोक्तेः । 

गोष्ठं प्रति गवानयन-समये ब्रह्मेन्द्र-नारदादिभिः कृतस्य कृष्ण-स्तुति-गीत-वाद्यं पूजोपहार-प्रदान-पूर्वक-चरण-वन्दनस्य दृष्टत्वेऽपि श्रीदाम-सुबलादीनं सख्य-भावस्याशैथिल्यम् । तस्य तस्य श्रुतत्वेऽपि व्रजाबलानां मधुर-भावस्याशैथिल्यम् ।  
तथैव व्रज-राज-कृत-तद्-आश्वासन-वाक्यैर् व्रजेश्वर्या अपि नास्ति वात्सल्य-शैथिल्य-गन्धोऽपि, प्रत्युत “धन्यैवाहं यस्या अयं मम पुत्रः परमेश्वरः !” इति मनस्य् अभिनन्दने पुत्र-भावस्य दार्ढ्यम् एव । यथा प्रकृत्या एव मातुः पुत्रस्य पृथ्वीश्वरत्वे सति तत्-पुत्र-प्रभावः स्फीत एवावभाति । एवं “धन्या एव वयं येषां सखा च परमेश्वरः” इति “यासां प्रेयान् परमेश्वरः” इति सखानां प्रेयसीनां च स्व-स्वभाव-दार्ढ्यम् एव ज्ञेयम् । किं च, संयोगे सति ऐश्वर्य-ज्ञानं न सम्यग् अवभासते, संयोगस्य शैत्यात् चन्द्र-ताप-तुल्यत्वात् । विरहे त्व् ऐश्वर्य-ज्ञानं संयग् अवभासते, विरहस्यौष्ण्यात् सूर्य-ताप-तुल्यत्वात् । तद् अपि हृत्-कम्पा सम्भ्रमादराद्य्-अभावान् नैश्वर्य-ज्ञानम् । यद् उक्तम्—

> मृगयुर् इव कपीन्द्रं विव्यधे लुब्ध-धर्मा  
> स्त्रियम् अकृत विरूपां स्त्री-जितः कामयानाम् ।  
> बलिम् अपि बलिम् अत्त्वावेष्टयद् ध्वाङ्क्षवद् यस्  
> तद् अलम् असित-सख्यैर् दुस्त्यजस् तत्-कथार्थः ॥ [भा।पु। १०.४७.१७] इति । 

अत्र व्रजौकसां गोवर्धन-धारणात् पूर्वं कृष्ण ईश्वर इति ज्ञानं नासीत् । गोवर्धन-धारण-वरुण-लोक-गमनानन्तरं तु कृष्णोऽयम् ईश्वर एवेति ज्ञानेऽप्य् उक्त-प्रकारेण शुद्धं माधुर्य-ज्ञानम् एव पूर्णम् । वरुण-वाक्येनोद्धव-वाक्येन च साक्षाद् ईश्वर-ज्ञानेऽपि युवां न नौ सुतौ [भा।पु। १०.६५.१८] इति वसुदेव-वाक्यवत् व्रजेश्वरस्य “न मे पुत्रः कृष्णः” इति मनस्य् अपि मनाग् अपि नोक्तिः श्रूयते इति । तस्माद् व्रजस्थानां सर्वथैव शुद्धम् एव माधुर्य-ज्ञानं पूर्णं, पुरस्थानां त्व् ऐश्वर्य-ज्ञान-मिश्रं माधुर्य-ज्ञानं पूर्णम् ॥५॥

—ओ)०(ओ—

(६)

ननु, पुरे वसुदेव-नन्दनः श्री-कृष्णोऽयम् “अहम् ईश्वर एव” इति नर-लीलात्वेऽपि जानात्य् एव यथा तथैव नन्द-नन्दनः कृष्णः स्वम् ईश्वरत्वेन व्रजे जानाति न वा ? यदि जानाति, तदा दाम-बन्धनादि-लीलायां मातृ-भीति-हेतुकाश्रु-पातादिकं न घटते । तद्-आदिकम् अनुकरणम् एवेति व्याख्या तु मन्द-मतीनाम् एव, न त्व् अभिज्ञ-भक्तानाम् । तथा व्याख्यानस्याभिज्ञत्व-सम्मतत्वे—

> गोप्य् आददे त्वयि कृतागसि दाम तावद्  
> या ते दशाश्रु-कलिलाञ्जन-सम्भ्रमाक्षम् ।  
> वक्त्रं निनीय भय-भावनया स्थितस्य  
> सा मां विमोहयति भीर् अपि यद् बिभेति ॥ [भा।पु। १.८.३१]

इत्य् उक्तवत्यां कुन्त्यां मोहो नैव वर्ण्येत । तथा हि _भीर् अपि यद् बिभेति_ इत्य् उक्त्यैव कुन्त्या अत्रैश्वर्य-ज्ञानं व्यक्ती-भूतं _भय-भावनया_ _स्थितस्य_ इत्य् अन्तर्-भयस्य च तया सत्यत्वम् एवाभिमतम् । अनुकरण-मात्रत्वे ज्ञाते तस्य मोहो न सम्भवेद् इति ज्ञेयम्।  
यदि च स्वयम् ईश्वरत्वेन न जानाति, तदा तस्य नित्य-ज्ञानानन्द-घनस्य नित्य-ज्ञानावरणं केन कृतम् ? इति । अत्रोच्यते, यथा संसार-बन्धे निपात्य दुःखम् एवानुभावयितुं माया-वृत्तिर् अविद्या जीवानां ज्ञानम् आवृणोति, यथा च महा-मधुर-श्री-कृष्ण-लीला-सुखम् अनुभावयितुं गुणातीतानां श्री-कृष्ण-परिवाराणां व्रजेश्वर्य्-आदीनां ज्ञानं चिच्-छक्ति-वृत्तिर् योग-मायैवावृणोति, तथैव श्री-कृष्णम् आनन्द-स्वरूपम् अप्य् आनन्दातिशयम् अनुभावयितुं चिच्-छक्ति-सार-वृत्तिः प्रेमैव तस्य ज्ञानम् आवृणोति । प्रेम्णस् तु तत्-स्वरूप-शक्तित्वात् तेन तस्य व्याप्तेर् न दोसः । यथा ह्य् अविद्या-स्व-वृत्त्या ममतया जीवं दुःखयितुम् एव बध्नाति, तथा दण्डनीय-जनस्य गात्र-बन्धनं रज्जू-निगडादिना माननीय-जनस्यापि गात्र-बन्धनम् अनर्घ-सुगन्ध-सूक्ष्म-कञ्चुकोष्णीषादिना, इत्य् अविद्याधीनो जीवो दुःखी, प्रेमधीनः श्री-कृष्णोऽतिसुखी । कृष्णस्य प्रेमावरण-स्वरूपः सुख-विशेष-भोग एव मन्तव्यः, यथा भृङ्गस्य कमल-कोषावरण-रूपः । अत एवोक्तं नापैषि नाथ हृदयाम्बुरुहात् स्व-पुंसाम्[^१५] [भा।पु। ३.९.५] इति, प्रणय-रशनया धृताङ्घ्रि-पद्मः[^१६] [भा।पु। ११.२.५५] इति च । 

[^१५]:
     ये तु त्वदीय-चरणाम्बुज-कोश-गन्धं
    जिघ्रन्ति कर्ण-विवरैः श्रुति-वात-नीतम् ।
    भक्त्या गृहीत-चरणः परया च तेषां
    नापैषि नाथ हृदयाम्बुरुहात् स्व-पुंसाम् ॥

    **सारार्थ-दर्शिनी**: शास्त्रेषु निर्विशेष-स्वरूपोपासका ज्ञानिन उच्यन्ते, स-विशेष-स्वरूपोपासकास् तु भक्ताः । तेषाम् उभयेषां मध्ये भक्ता एव कृतार्थाः प्रियाश् चेत्य् आह द्वाभ्यां—**ये त्व्** इति । **श्रुतिर्** वेदः श्रवण-भक्तिर् वा **वातः**, तेन **नीतं** प्रापितं । ततश् च ते चरणाम्बुज-सौरभ्य-लोभिनो भृङ्गा इव **चरणाम्बुजम्** एव परम-पुरुषार्थत्वेन गृह्णन्तीत्य् आह—**भक्त्या परया** प्रेम-लक्षणया **नापैषीति**, ते यथा तव चरणाम्बुज एव लोभिनस् तन् न त्यजन्ति, तथा त्वम् अपि तेषां प्रेम-माधुर्यवति हृदयाम्बुज एव लोभी तन् न त्यजसीति परस्पर-वशीकारः सूचितः ॥५॥

[^१६]:
     विसृजति हृदयं न यस्य साक्षाद्
    धरिर् अवशाभिहितोऽप्य् अघौघ-नाशः ।
    प्रणय-रशनया धृताङ्घ्रि-पद्मः
    स भवति भागवत-प्रधान उक्तः ॥

    **सारार्थ-दर्शिनी** : उक्त-समस्त-लक्षण-सारम् आह—**विसृजतीति** । **हरिर्** एव स्वयं **साक्षाद्** **यस्य हृदय**-कन्दरं **न विसृजति** न मुञ्चति । तत्र कल्मष-कुञ्जराणां कुतो वार्ता ? इत्य् आह—**यः** खल्व् **अवशेनापि** कदाचिद् **अभिहित**-मात्रोऽपि **अघौघं नाशयति** । किं पुनः ? सरसास्वादं येन प्रतिक्षणम् अभिभावित इति भावः । एतेन यद् ब्रूत [११.२.४४] इत्य् अस्योत्तरम् अभिव्यञ्जितम् ।
    ननु कथं तदीय-हृदय-मन्दिरान् न निर्गच्छति ? तत्राह—**प्रणय-रशनया** **धृतं** हृदये बद्धम् **अङ्घ्रि-पद्मं** यस्य सः । यथा प्रेम-वशीकृत्य यशोदया उदरे उदूखले बद्धः, तथा सर्व-जीवात्माया-शृङ्खलया निबध्नन् स भक्त-जीवैः प्रेम-शृङ्खलया निबध्यते इति भावः ॥५५॥

किं च, यथैवाविद्यया स्व-तारतम्येन ज्ञानावरण-तारतम्यात् जीवस्य पञ्च-विध-क्लेश-तारतम्यं विधीयते, तथैव प्रेम्णापि स्व-तारतम्येन ज्ञानैश्वर्याद्य्-आवरण-तारतम्यात् स्व-विषयाश्रययोर् अनन्त-प्रकारं सुख-तारतम्यं विधीयते इति । तत्र केवल-प्रेमा श्री-यशोदादि-निष्ठः स्व-विषयाश्रयौ ममता-रशनया निबद्ध्य परस्पर-वशीभूतौ विधाय ज्ञानैश्वर्यादिकम् आवृत्य यथाधिकं सुखयति, न तथा देवाक्यादि-निष्ठो ज्ञानैश्वर्य-मिश्र इति । तस्मात् तासां व्रजेश्वर्य्-आदीनां सन्निधौ तद्-वात्सल्यादि-प्रेम-मुग्धः श्री-कृष्णः स्वम् ईश्वरत्वेन नैव जानाति । यत् तु नाना-दानव-दवानलाद्य्-उत्पातागम-काले तस्य सार्वज्ञ्यं दृष्टं तत् खलु तत्-तत्-प्रेम-परिजन-पालन-प्रयोजनिकया लीला-शक्त्यैव स्फुरितं ज्ञेयम् ।  
किं च, मौग्ध्य-समयेऽपि तस्य साधक-भक्त-परिचर्यादि-ग्रहणे सार्वज्ञ्यम् अचिन्त्य-शक्ति-सिद्धम् इति प्रक् प्रतिपादितम् । तद् एवं विधि-मार्ग-रग-मार्गयोर् विवेक ऐश्वर्य-माधुर्ययोर् विवेक ऐश्वर्य-ज्ञान-माधुर्य-ज्ञानयोर् विवेकश् च दर्शितः । स्वकीया-परकीयात्वयोर् विवेकस् तु उज्ज्वल-नीलमणि-व्याख्यायां विस्तारित एव ।  
अत्र विधि-मार्गेण राधा-कृष्णयोर् भजने महा-वैकुण्ठ-स्थ-गोलोके खल्व् अविविक्त-स्वकीया-परकीया-भावम् ऐश्वर्य-ज्ञानं प्राप्नोति । मधुर-भाव-लोभित्वे सति विधि-मार्गेण भजने द्वारकायां श्री-राधा-सत्यभामयोर् ऐक्यात् सत्यभामा-परिकरत्वेन स्वकीया-भावम् ऐश्वर्य-ज्ञान-मिश्र-माधुर्य-ज्ञानं प्राप्नोति । रग-मार्गेण भजने व्रज-भूमौ श्री-राधा-परिकरत्वेन परकीया-भावं शुद्ध-माधुर्य-ज्ञानं प्राप्नोति । यद्यपि श्री-राधिका श्री-कृष्णस्य स्वरूप-भूता ह्लादिनी शक्तिः तस्या अपि श्री-कृष्ण एव तद् अपि तयोर् लीला-सहितयोर् एवोपास्यात्वं न तु लीला-रहितयोः । लीलायां तु तयोर् व्रज-भूमौ क्वाप्य् आर्ष-शास्त्रे दाम्पत्यं न प्रतिपादितम् इति श्री-राधा हि प्रकटाप्रकट-प्रकशयोः परकीयैव इति सर्वार्थ-निष्कर्ष-सङ्क्षेपः ॥६॥

—ओ)०(ओ—

(७)

अथ रागानुगा-भक्ति-मज्जनस्यानर्थ-निवृत्ति-निष्ठा-रुच्य्-आसक्त्य्-अनन्तरं प्रेम-भूमिकारूढस्य साक्षात्-स्वाभीष्ट-प्राप्ति-प्रकारः प्रदर्श्यते । यथोज्ज्वल-नीलमणौ—

> तद्-भाव-बद्ध-रागा ये जनास् ते साधने रताः ।  
> तद्-योग्यम् अनुरागौघं प्राप्योत्कण्ठानुसारतः ।  
> ता एकशोऽथवा द्वि-त्राः काले काले व्रजेऽभवन् ॥ [उ।नी। ३.४८-९][^१७]

**अनुरागौघं** रागानुगा-भजनौत्कण्ठ्यं, न त्व् अनुराग-स्थायिनं, साधक-देहेऽनुरागोत्पत्त्य्-असम्भवात् । **व्रजेऽभवन्न्** इति अवतार-समये नित्य-प्रियाद्या यथा आविर्भवन्ति, तथैव गोपिका-गर्भे साधन-सिद्धा अपि अविर्भवन्ति । ततश् च नित्य-सिद्धादि-गोपीनां महा-भाववतीनां सङ्ग-महिम्ना दर्शन-श्रवण-कीर्तनादिभिः स्नेह-मान-प्रणय-रागानुराग-महा-भावा अपि तत्र गोपिका-देहे उत्पद्यन्ते । पूर्व-जन्मनि साधक-देहे तेषाम् उत्पत्त्य्-असम्भवात् । अत एव व्रजे कृष्ण-प्रेयसीनाम् असाधारणानि लक्षणानि । यद् उक्तम्—

[^१७]:
     अनुरागोऽयं रागानुगीय-भजनौकट्यं न त्व् अनुराग-स्थायिनं साधक-देहेऽनुरागौत्पत्त्य्-असम्भवात् प्राचीनाः पूर्व-पूर्व-कल्प-गत-कृष्णावतार-प्राप्त-सिद्धयः । न वा एतत्-कल्प-गत-कृष्णावतार एव सिद्धाः । चिरम् आगता इति । एतत्-कल्प-गतावतारात् पूर्व-पूर्व-कल्प एव सिद्धा अधुनातन-कल्पेऽप्य् अनुवर्तन्ते भाविषु कल्पेष्व् अनुवर्तिष्यन्ते च मर्त्यामर्त्यादि-योनितः । मनुष्य-देव-गन्धर्वादि-जन्मान्तरम् इत्य् अर्थः । यद् वा, मर्त्या मानुष्याः अमर्त्या हिरण्यादयः । हिरण्याङ्गी हरिद्वर्णा हरिणी-गर्भ-सम्भवा इति बृहद्-गणोद्देश-दीपिकोक्तेः । 
    एवम् एव द्वैविध्यं यौथिकीनाम् अपि केचिद् आचक्षते । भाविनि रामावतारे राम-सौन्दर्य-दर्शित्वेन प्रसिद्धानां दण्डकारण्य-वासिनां गोपालोपासकानां मुनीनाम् अवश्यम्भावित्वात् । न चैतत् कल्प-वृत्त-रामावतार-गता एव ते मुनयो भाविन्य् अपि रामावतारे भवितुम् अर्हन्तीति वाच्यम् । एतत्-कल्प-वृत्त-श्री-कृष्णावतार एव तेषां प्राप्त-गोपिका-रूपत्वेन सिद्धत्वात् सिद्धानां पुनः साधकत्वायोगात् । न च मैवं भविष्यन्ति मुनय इति वाच्यम् । भाविनि कृष्णावतारे रासार्मभे अन्तर्-गृह-गतानां कृष्ण-विरहेण देह-त्यागवतीनां गोपीनाम् अवश्यम्भावित्वात् । तास् तर्हि का भविष्यन्ति एतत्-कल्प-वृत्त-मुनि-चर्या एवेति चेन् न । तासां सिद्ध-देहत्वेन पुनर् देह-त्यागायोगात् । योगमाया एव देह-त्यागं प्रत्याययतीति चेन् न । सिद्धा अपि देहं तत्यजुर् इति प्रसिद्धेर् अपि जुगुप्सितत्वेन तथा तत्-करणायोगात् । तस्मात् साधक-भक्तानाम् अनन्तत्वात् । प्रतिकल्प एव ते मुनयोऽन्येऽन्य एव भवन्ति । त एव कृष्णावतारे नवीनां मुनिचर्यो गोप्यस् तासाम् एव काश्चिद् अन्तर्-गृह-गता देहं त्यजन्तीति । 
    एवम् उपनिषदाम् अप्य् आनन्त्यात् प्रतिकल्पम् अन्यासाम् एव कृत-साधनानां सिद्धत्वे प्राचीना नवीना इति भेद-द्वयम् इति । यौथिकीनां भेद-द्वयम् अनन्य-माना अन्ये तु भाविनि कृष्णावतारेऽयौथिक्य एव काश्चन सिद्ध-देशीया लीला-शक्त्यैवान्तर्-गृह-गता देह-त्यागवत्यः करिष्यन्त इत्य् आहुः ।
    ननु ये इदानीन्तना रागानुगीय-साधनवन्तो निष्ठा-रुच्य्-आसक्त्य्-आदि-कक्षारूढतया कस्मिंश्चिज् जन्मनि यदि जात-प्रेमाणः स्युस् ते तर्हि भगवत्-साक्षात्-सेवा-योग्यास् तद्-देहान्त-क्षण एव प्रपञ्चागोचर-प्रकाशे तत्-परिकर-पदवीं प्राप्स्यन्ति, किं वा प्रपञ्च-गोचर-कृष्णावतार-समये । अत्रोच्यते—साधक-देहे प्रेम-परिणाम-रूपाणां स्नेह-मान-प्रणयादीनां स्थायि-भावआनाम् आविर्भाव-सम्भवात् गोपिका-देहेष्व् एव नित्य-सिद्धादि-गोपीनां महा-भाववतीनां सङ्ग-महिम्ना दर्शन-श्रवण-स्मरण-गुण-कीर्तनादिभिस् ते अवश्यम् एवोपपद्यन्ते । तेषाम् एवासाधारण-लक्षणत्वात् तान् विना गोपीत्वस्यासिद्धेः । यद् उक्तम्—
    
    गोपीनां परमानन्द आसीद् गोविन्द-दर्शने ।
    
    क्षणं युग-शतम् इव यासां येन विनाभवत् ॥ [भा।पु। १०.१९.१६] इति ।
    अस्यार्थः—ननु गोप्यस् तावत् कास् तत्राह—यासां येन कृष्णेन विना क्षणं युग-शतम् इवाभवत् ता गोप्यस् तसाम् एव परमानन्द इति । त्रुटिर् युगायते इत्य् आदि चात्र क्षणस्य युगशतायमानत्वं महा-भाव-लक्षणम् इति । अत एव प्रपञ्च-गोचरस्य वृन्दावनीयस्य प्रकाशस्य साधकानां प्रापञ्चिक-लोकानां च तत्र प्रवेशादर्शनेन सिद्धानाम् एव प्रवेश-दर्शनेन च ज्ञापितात् केवल-सिद्ध-भूमित्वात् स्नेहादयो भावाः स्व-साधनैर् अपि न तूर्णं फलन्त्य् अतो योगमायया जात-प्रेमाणो भक्तास् ते प्रपञ्चागोचरे वृन्दावनस्य प्रकाश एव श्री-कृष्णावतार-समये तत्-प्रथम-प्रापणार्थं लीयन्ते । तस्य साधकानां नाना-विध-कर्मि-प्रभृति-प्रापञ्चिक-लोकाणां च सिद्धानां च तत्र प्रवेश-दर्शनेनामितात्  साधक-सिद्ध-भूमित्वात् तत्रोत्पत्त्य्-अनन्तरम् एव श्री-कृष्णाङ्ग-सङ्गात् पूर्वम् एव तत्-तद्-भाव-सिद्धार्थम् इति ।
    नन्व् एतावन्तं दीर्घतमं दुष्पारं कालं तैः परमोत्कण्ठैर् भक्तैः क्व स्थातव्यम् । उच्यते । नात्र काल-विलम्ब-लेशोऽपि ब्रह्माण्डानाम् आनन्त्यात् । प्रकट-लीलाया अपि विच्छेदा भावात् ते तत्-क्षण एव तत्रैव वृन्दावने एव गोपिका-रूपेणोत्पद्यन्ते । किन्तु येष्व् एव ब्रह्माण्डेषु तदानीं वृन्दावनीय-लीलायां प्राकट्यं तेष्व् एव ते गोपिका-रूपेणोत्पद्यन्त इति ।
    अत्र क्रमः । रागानुरागीय-सम्यक्-साधन-निरतायोत्पन्न-प्रेम्णे भक्ताय चिर-समय-विधृत-साक्षात्-सेवाभिलाष-महोत्कण्ठाय कृपया भगवता स-परिकर-स्व-दर्शनं सेवा-प्राप्त्य्-अनुभावकम् अलब्ध-स्नेहादि-प्रेम-भेदायापि साधक-देहे ऽपि स्वप्ने ऽपि साक्षाद् अपि सकृद् दीयत एव । ततश् च श्री-नारदायेव चिद्-आनन्द-मयी गोपिकाकार-तद्-भाव-विभाविता तनुश् च दीयते । ततश् च वृन्दावनीय-प्रकट-प्रकाशे कृष्ण-परिकर-प्रादुर्भाव-समये सैव तनुर् योग-मायया गोपिका-गर्भाद् उद्भाव्यते उक्त-न्यायेन स्नेहादि-प्रेम-भेद-सिद्ध्य्-अर्थम् । 
    किं च—नर-लीलस्य कृष्णस्य गोपिकाभिर् अपि नर-जातिभिर् एव क्रीडा प्रसिद्धा । तच् च मुख्यं नरत्वम् अयोनिजत्वे सति न सिद्ध्येद् इत्य् अत एव लक्ष्म्या गोपिकात्वे अङ्गीकृतेऽपि गोपी-गर्भोत्पन्नस्य गोपी-जनानुज्ञस्य चानङ्गीकृतत्वात् तया सह श्री-कृष्णस्य क्रीडेति तत्त्वं ज्ञेयम् ॥५१॥

> गोपीनां परमानन्द आसीद् गोविन्द-दर्शने ।   
> क्षणं युग-शतम् इव यासां येन विनाभवत् ॥ [भा।पु। १०.१९.१६] इति । 

त्रुटिर् युगायते त्वाम् अपश्यताम् [भा।पु। १०.३१.१५] इत्य् आदि च ।  
क्षणस्य युग-शतायमानत्वं महा-भाव-लक्षणम् ।  
ननु, प्रेम-भूमिकारूढस्य साधकस्य देह-भङ्गे सत्य् एव प्रकट-प्रकाशे गोपी-गर्भाज् जन्मना विना एव गोपिका-देह-प्राप्तौ सत्यां तत्रैव नित्य-सिद्ध-गोपिका-सङ्गोद्भूतानां स्नेहदीनां भावानां प्राप्तिः स्याद् इत्य् एवं किं न ब्रूषे ?  
मैवम् । गोपी-गर्भाज् जन्मना विना “इयं सखी कस्य पुत्री ? कस्य वधूः ? कस्य स्त्री ?” इत्य्-आदि-नर-लीलाया व्यवहारो न सिध्येत् । तर्ह्य् अप्रकट-प्रकाश एव जन्मास्तीति चेन्, नैवं । प्रपञ्चागोचरस्य वृन्दावनीय-प्रकाशस्य साधकानां प्रापञ्चिक-लोकानां च प्रवेश-दर्शनेन सिद्धानाम् एव प्रवेश-दर्शनेन ज्ञापितात् केवल-सिद्ध-भूमित्वात् स्नेहादयो भावास् तत्र स्व-स्व-साधनैर् अपि तूर्णं न फलन्ति, अतो योगमायया जात-प्रेमाणो भक्तास् ते प्रपञ्च-गोचरे वृन्दावन-प्रकाशे एव श्री-कृष्णावतार-समये नीयन्ते । तत्रोत्पत्त्य्-अनन्तरं श्री-कृष्णाङ्ग-सङ्गात् पूर्वम् एव तत्-तद्-भाव-सिद्ध्य्-अर्थम् । तत्र साधक-भक्तानां कर्मि-प्रभृतीनां सिद्ध-भक्तानां च प्रवेश-दर्शनेनैवनुभूयते, साधक-भूमित्वं सिद्ध-भूमित्वं च ।  
ननु, तर्ह्य् एतावन्तं कालं तैः परमोत्कण्ठैर् भक्तैः क्व स्थातव्यम् ?  
तत्रोच्यते—साधक-देह-भङ्ग-समये एव तस्मै प्रेमवते भक्ताय चिर-समय-विधृत-साक्षात्-सेवाभिलाष-महोत्कण्ठया भागवत-कृपयैव स-परिकरस्य स्वस्य दर्शनं तद्-अभिलषणीय-सेवादिकं च लब्ध-स्नेहादि-प्रेम-भेदयापि सकृद् दीयते एव यथा नारदायैव, चिद्-आनन्दमयी गोपिका-तनुश् च दीयते । सैव तनुर् योग-मायया वृन्दवनीय-प्रकट-प्रकाशे कृष्ण-परिवार-प्रादुर्भाव-समये गोपी-गर्भाद् उद्भाव्यते । नात्र काल-विलम्ब-गन्धोऽपि । प्रकट-लीलाया अपि विच्छेदाभावत् । यस्मिन्न् एव ब्रह्माण्डे तदानीं वृन्दवनीय-लीलानां प्राकट्यं, तत्रैवास्याम् एव व्रज-भूमौ । अतः साधक-प्रेमि-भक्त-देह-भङ्ग-सम-कालेऽपि स-परिकर-श्री-कृष्ण-प्रादुर्भावः सदैवास्ति इति “भो भो महानुरागि-सोत्कण्ठ-भक्ताः ! मा भैष्ट ! सुस्थिरास् तिष्ठत ! स्वस्त्य् एवास्ति भवद्भ्यः” इति ॥७॥

> लीला-विलासेन भक्ति-मञ्जरी-लोलुपालिने ।  
> मौग्ध्य-सार्वज्ञ्य-निधये गोकुलनन्द ते नमः ॥  
> ददामि बुद्धि-योगं तं येन माम् उपयान्ति ते ।  
> इत्य् उवाच प्रभो तस्माद् एतद् एवाहम् अर्थये ॥  
> गोपी-कुचालङ्कृतस्य तव गोपेन्द्र-नन्दन ।  
> दास्यं यथा भवेद् एवं बुद्धि-योगं प्रयच्छ मे ॥

ये तु रागानुगा-भक्तिः सर्वथैव सर्वदैव शास्त्र-विधिम् अतिक्रान्त एव इति ब्रुवाते ये शास्त्र-विधिम् उत्सृज्य यजन्ते श्रद्धयान्वितः [गीता १७.१] इति, विधि-हीनम् असृष्टान्नम् [गीता १७.१३] इत्य्-आदि-गीतोक्तेर् ग्राहम् अर्हन्तो मुहुर् उत्पातम् अनुभूतवन्तोऽनुभवन्तोऽनुभविष्यन्ति चेत्य् अलम् अतिविस्तरेन ॥८॥

हन्त रागानुगा-वर्त्म दुर्दर्शम् विबुधैर् अपि ।  
परिचिन्वन्तु सुधियो भक्ताश् चन्द्रिकयानया ॥९॥

इति महामहोपध्याय-श्रीमद्-विश्वनाथ-चक्रवर्ति-महाशय-विरचित-  
राग-वर्त्म-चन्द्रिका समाप्त ।  
—ओ)०(ओ—

