+++
title = "कर्म-भक्ति-ज्ञान-प्रपत्तयः"
+++

## उपायः
भक्तिः, प्रपत्तिर् वा मोक्षोपाय इत्य् उत्तरकलार्याः।  
प्रपत्तिर् एवेति दक्षिणकलार्याः। 


## कर्म
**कर्म** फलदानेन **प्रारब्धं** वा स्यात्, **सञ्चितं** (अप्रारब्धं) वा स्यात्।  
कर्म-क्षये हि मुक्तिः। 

## जीवात्म-साक्षात्कारः
जीवात्म-साक्षात्कारो भक्ति-योग-प्रवेशायानिवार्यः। 

एतच् च ज्ञान-योगेन सिद्ध्यति, कर्मयोगेन वा साक्षात्।  
अथवा कर्मयोगो ज्ञानयोगे प्रवेशाय सहकरोति,  
ज्ञान-योगाच् च भक्ति-योगः प्रवेश्यः।  
एवं ज्ञान-कर्म-योगौ भक्तियोगाङ्गभूतौ। 


## भक्ति-योगः
**भक्तिर्** नाम स्मृति-विशेषः -  
यम-नियमाद्य्-अङ्गवती तैल-धारावद् अ-विच्छिन्न-स्मृति-सन्तति-रूपा दर्शनाकारतां गतेति केचित्।

**प्रेम-भक्तिर्** इति पुत्रादि-विषयिका चेद् बन्धं जनयेत्,  
भगवद्-विषयिका चेत् परम्परया मुक्तिं यच्छति। 

**भक्ति-योगः** सञ्चितं कर्म नाशयति, न प्रारब्धम्।  
प्रारब्ध-कर्मणस् समाप्तिर् जन्मान्तर एव स्यात्।   
भक्ति-योगस्याधिकारी त्रैवर्णिको  
यः भक्तियोगे ज्ञानवान्, तत्र समर्थः, अपि च प्रारब्धम् अनुबुभूषति।  
शूद्रास् तु परम्परया जन्मान्तरे भक्ति-योगम् प्रविशेयुः।

### आत्मावलोकनम्
भक्ति-योग-प्रवेशाय +**जीवात्मावलोकनम्** अनिवार्यम्।  
तन् नाम - 

> "शेषभूतो ऽहम्, भगवतान् शेषी।"  

इति शास्त्र-जन्य-प्राय-ज्ञानम् अन्तरा

> जीवात्मनोर् न पुत्र-पित्रादि-सम्बन्धः। सुखदुःखादिषु समः स्याम्। " 

इत्यादेर् न केवलं शास्त्रीयं ज्ञानम्, अपि त्व् अनुभवे सिद्धता।  

### प्रवेश-क्रमः
भक्ति-योग-कृद् **उपासक** इत्य् उच्यते। 

पर-भक्तिः+++(=उत्तरोत्तर-साक्षात्-काराभिनिवेशः)+++  
पर-ज्ञानम्+++(=साक्षात्कारः)+++  
परम-भक्तिः+++(=उत्तरोत्तरानुभवाभिनिवेशः)+++

इति क्रमः श्रीवैष्णवैः कल्पितः।   

> **पर-ज्ञान--परम-भक्ती** देह-सम्बन्ध-वेलायाम्  
उपासकस्य+++(=भक्तिमार्गिणः)+++ उपाय-कोटि-निविष्टे ।  
प्रपन्नस्य तु +उभय-कोटि-घटिते।

इति सुदर्शन-भट्टः। 

## प्रपत्तिः
नामान्तरम् -

- साध्या +++(मुक्तावस्थास्था)+++ भक्तिः यया सा साध्यभक्तिः।
- फलभक्तिः। 

**प्रपत्तिः** सञ्चितं प्रारब्धं च कर्म नाशयितुं शक्नोति।  
वस्तुतो द्विजा भक्तेर् अधिकारिणः, न प्रपत्तेः।  
किञ्च, अशक्तेः कारणात्, विलम्बाक्षमया वा प्रपन्ना भवेयुः। 

### मनोभावनोत कर्म?
प्रपत्तिर् नाम कर्मानुष्ठेयम् एवेति वेदान्त-देशिकः।  
दक्षिणकलार्याः केचिद् अङ्गीकुर्वन्तु, बहवो न।  
तत्र तिरस्कर्तृपक्ष एवम् -

> स्वरूपविरुद्धं तत्। कुत्र जीवस्य स्वातन्त्र्यम्?

तत्परिहारः -

> व्याजमात्रं वापेक्षते भगवान् सम-दृष्टिः।  
अल्पं कर्तृत्वं,  
भगवद्दत्तस्वातन्त्र्यं च वर्तत एव जीवे। 



### अङ्गानि
आनुकूल्य-सङ्कल्पः, प्रातिकूल्य-वर्जनम्, कार्पण्यम्, गोप्तृत्व-वरणम्, तारयतीति महाविश्वासः।  

आनुकूल्य-सङ्कल्पः, प्रातिकूल्य-वर्जनम् इत्य् अत्रादिम-द्वये शैथिल्यम् भवितुम् अर्हति।  
तयोस् त्व् भगवत्य् ऐश्वर्य-ज्ञानम्, शेषित्व-ज्ञानं चान्तर्भवति, यद्य् अपि तत् संस्कारमात्र-जनितम्, स्थूलं च स्यात्।  
तत्र शैथिल्येन दण्डने सत्य् अपि साफल्ये न भवति च्युतिः।

गोप्तृत्व-वरणम्, तारयतीति महाविश्वासश् च अनिवार्यम्।  
मुमुक्षुत्वं तस्मिन्न् अन्तर्-भवत्य् एव। 

### विलम्ब-क्षमता
#### आर्त-प्रपत्तिः
तत्रार्तः **आर्त-प्रपत्तिं** कृत्वा तद्दिन एव शरीरं त्यक्त्वा परमपदं यायात्।  
एवम् अवश्यम् भवतीति प्रत्यक्ष-प्रमाणानि दर्शयन्ति केचित्।  
आर्ता एवात्राधिकारिणः - प्रायेण संसार-तापेनातितप्ता विरक्ताः।  
तद् उक्तम् -

> आर्तानाम् आशु-फलदा  
> सकृद् एव कृता ह्य् असौ ।

किन्तु, यदि न तद्दिन एव मरति, तर्हि, स आर्त्त-प्रपत्तेर् नाधिकारीति ज्ञेयम् -  
न पुनर् आर्त-प्रपत्तिर् व्यर्थेति।  
तादृश-लोकापवाद-वारणार्थं हि  
बहु परीक्ष्यैवाचार्या आर्तप्रपत्त्य्-अधिकारं निश्चिन्वन्ति।

#### दृप्त-प्रपत्तिः
अनार्तः **दृप्त-प्रपत्तिं** कुर्यात्, येन "शरीरपातं यावद्" इति, "कानिचन जन्मानि यावद्" इति प्रारब्ध-कर्म, बुद्धिपूर्वकान्य् अकृतप्रायश्चित्तानि च पापानां फलानि भुञ्जीयात्।  

तद् उक्तम् - 

> दृप्तप्रपन्नस्य तु अभ्युपगत-प्रारब्धम् ।  
अ-कृत-प्रायश्चित्तं बुद्धि-पूर्वोत्तराघञ्च अनुभवैक-विनाश्यम् ।  
उपाय-महिमेना सञ्चित-अनभ्युपगत-प्रारब्धयोर् विनाशः,  
प्रामादिकोत्तराघस्याश्लेषः।

> प्रारब्धेतर-पूर्व-पापम् अखिलं, प्रामादिकञ् चोत्तरं,  
**न्यासेन क्षपयन्न्** अनभ्युपगत-प्रारब्ध-खण्डञ् च नः।  
धीपूर्वोत्तर-पाप्मनाम् अजननाज्, जातेऽपि तन्-निष्कृतेः,  
कौटिल्ये सति शिक्षया ऽपि अनघयन् क्रोडीकरोति प्रभुः॥
> (रहस्यत्रयसारः अधि-18)

एवं केचिद् विरक्ता अपि  
लोक-कल्याणाय दृप्तप्रपत्त्या शरीरत्यागं विलम्बयेयुः। 

### प्रक्रिया-भेदः
अस्य विस्तारो [ऽत्र रहस्यत्रयसारे](/AgamaH_vaiShNavaH/rAmAnuja-sampradAyaH/tattvam/venkaTanAthaH/rahasya-traya-sAraH/rAjagopAla-translation/1_arthAnushAsana-vibhAgaH/08_adhikArivibhAgAdhikAraH/)। 



#### स्वनिष्ठा 
अत्राचार्यं विना स्वयं शरणं प्रपद्यते जनः।

अत्राधिकारिणस् ते येषां प्रपत्त्य्-अङ्गेषु विशद-ज्ञानम् अस्ति, ये च मन्त्रे ऽत्यन्तं निष्ठाः।  
रामानुजेन रङ्गनाथरथोत्सवय् एवं कृतम्।  
२०१२ इति वर्षे पॆरुक्कारणै-चक्रवर्त्याचार्य इत्यनेनाप्य् एवं कृतम् महाविदुषा। 

#### उक्ति-निष्ठा
आचार्यो जीवेन वादयति। 

अत्राधिकारिणस् ते येषां प्रपत्त्य्-अङ्गेषु स्थूल-ज्ञानम् (समुदाय-ज्ञानम्) अस्ति, अङ्गेषु तु सूक्ष्म-ज्ञानं नास्ति। 

#### आचार्यनिष्ठा
अत्राचार्यः स्वयं जीवं प्रपन्नं निवेदयति।

अत्राधिकारिणः - येषाम् अत्यल्पं ज्ञानम्, यथा-  बाला रुग्णाश् च। 

### साफल्यम्
प्रपत्तिः सदा सफलम् भवतीति शास्त्रम्।  
प्रायेण साक्षाद् एव सफलम् भवति।  
कदाचित् तु परम्परया प्रपत्त्यन्तरं कालान्तरे जनयित्वा फलति।  


