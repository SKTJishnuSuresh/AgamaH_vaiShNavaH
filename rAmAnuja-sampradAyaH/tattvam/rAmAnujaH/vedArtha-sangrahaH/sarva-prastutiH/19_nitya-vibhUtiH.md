+++
title = "१९ नित्य-विभूतिः"
+++

<details><summary>हिन्दी</summary>

आगे श्रीरामानुजस्वामी जी  
श्रीभगवान की उस नित्यविभूति का समर्थन करते हैं  
जिसे किसी वेदान्ती ने भी नहीं माना है ।  
</details>


## वर्णनम्

<details open><summary>विश्वास-प्रस्तुतिः</summary>

तस्यैतस्य परस्य ब्रह्मणो नारायणस्य  
</details>

<details><summary>हिन्दी</summary>

नित्य विभूति को सिद्ध करते हुये  
श्रीरामानुजस्वामी जी ने कहा कि  
यहाँ तक के विचारों से  
यह सिद्ध हो गया है कि  
एक परब्रह्म प्रामाणिक है  
वह श्रीमन्नारायण ही है ।  

</details>


<details><summary>मूलम्</summary>

तस्यैतस्य परस्य ब्रह्मणो नारायणस्य  
</details>


<details open><summary>विश्वास-प्रस्तुतिः</summary>

+अ-परिच्छेद्य-ज्ञानानन्दामलत्व--स्व-रूपवज्--  
</details>

<details><summary>हिन्दी</summary>

परब्रह्म श्रीमन्नारायण का स्वरूप  
अपरिच्छेद्य निर्मल एवं ज्ञानानन्दमय है । 
</details>


<details><summary>मूलम्</summary>

+अपरिच्छेद्यज्ञानानन्दामलत्वस्वरूपवज्  
</details>

<details open><summary>विश्वास-प्रस्तुतिः</summary>

ज्ञान-शक्ति-बलैश्वर्य-वीर्य-तेजः-प्रभृत्य्-  
अनवधिकातिशयासंख्येय-कल्याण-गुणवत्--
</details>

<details><summary>हिन्दी</summary>

परब्रह्म श्रीमन्नारायण में  
ज्ञान, शक्ति, बल ऐश्वर्य, वीर्य, तेज इत्यादि  
अपारमहिमसंपन्न अनन्त असंख्य कल्याण गुण विद्यमान हैं,

</details>


<details><summary>मूलम्</summary>

ज्ञानशक्तिबलैश्वर्यवीर्यतेजःप्रभृत्यनवधिकातिशयासंख्येयकल्याणगुणवत्
</details>

<details open><summary>विश्वास-प्रस्तुतिः</summary>

स्व-संकल्प-प्रवर्त्य--स्वेतर-समस्त-चिद्--अ-चिद्-वस्तु-जातवत्--
</details>

<details><summary>हिन्दी</summary>

एकमात्र परब्रह्म श्रीमन्नारायण को छोड़कर  
सभी चेतन एवं अचेतन पदार्थों का समूह  
श्री परब्रह्म के संकल्प से ही  
सत्ता स्थिति और प्रवृति को पाते हुये  
उनके अत्यन्त परतन्त्र बन कर रहते हैं ।

इस प्रकार  
परब्रह्म उसका स्वरूप गुण और चेतनाचेतन प्रपञ्चमय विभूति  
दिव्यभूषण दिव्यायुध दिव्यमहिषी दिव्यपरिजन उपकरण एवं दिव्यविभूति ये पदार्थ भी परम प्रामाणिक हैं।

ये पदार्थ प्रमाणिक हो जाते हैं।  
ये जिस प्रकार प्रामाणिक हैं  
वैसे ही श्रीमन्नारायण भगवान का दिव्यरूप  
इनका स्वीकार करना ही वैदिक आस्तिकों को शोभा देता है ।
</details>

<details><summary>मूलम्</summary>

स्वसंकल्पप्रवर्त्यस्वेतरसमस्तचिदचिद्वस्तुजातवत्
</details>

<details open><summary>विश्वास-प्रस्तुतिः</summary>

स्वाभिमत-स्वानुरूपैक-रूप--दिव्य-रूप--
</details>

<details><summary>हिन्दी</summary>

श्रीभगवान का साकार दिव्यरूप इस प्रकार है कि  
वह श्रीभगवान को अत्यन्त अभिमत रहता है  
तथा श्रीभगवान का अनुरूप भी है ।  
लोक में देखा जाता है कि  
कोई पदार्थ किसी को अभिमत रहता है  
किंतु वह उसका अनुरूप नहीं रहता है,  
कोई पदार्थ अनुरूप रहता है,  
वह अभिमत नहीं है ।  
परन्तु वहाँ वैसी बात नहीं ।  
श्रीभगवान का दिव्यरूप अभिमत एवं अनुरूप है ।

यहाँ दिव्य-रूप  
सदा एक रूप से रहता है,  
वह किसी भी अवस्था में  
अपनी निर्दोषता एवं कल्याणगुणाकारता को नहीं छोड़ता है।
</details>


<details><summary>मूलम्</summary>

स्वाभिमतस्वानुरूपैकरूपदिव्यरूप
</details>

<details open><summary>विश्वास-प्रस्तुतिः</summary>

तद्-उचित-निरतिशय-कल्याण-विविधानन्त-भूषण--
</details>

<details><summary>हिन्दी</summary>

श्री भगवान के दिव्य भूषण  
इस प्रकार के हैं कि  
वे श्रीभगवान के अत्यन्त अनुरूप हैं,  
उनसे श्रीभगवान शोभा पाते हैं  
तथा श्रीभगवान से वे शोभा पाते हैं,  
वे अत्यन्त मंगलमय हैं  
क्योंकि वे अप्राकृत हैं।  
वे नाना प्रकार के हैं  
ऐसे अनन्त भूषण हैं ।

</details>


<details><summary>मूलम्</summary>

तद्-उचित-निरतिशय-कल्याण-विविधानन्त-भूषण
</details>



<details open><summary>विश्वास-प्रस्तुतिः</summary>

स्व-शक्ति-सदृशापरिमितानन्ताश्चर्य-नानाविधायुध-
</details>

<details><summary>हिन्दी</summary>

श्रीभगवान के दिव्यायुध इस प्रकार के हैं कि  
वे श्रीभगवान की दिव्यशक्ति के समान कार्य करने वाले हैं, अपरिमित हैं,  
अनन्त आश्चर्य देने वाले हैं ऐसे नानाविध आयुध हैं ।

</details>


<details><summary>मूलम्</summary>

स्वशक्तिसदृशापरिमितानन्ताश्चर्यनानाविधायुध
</details>

<details open><summary>विश्वास-प्रस्तुतिः</summary>

स्वाभिमतानुरूप--स्व-रूप--गुण-विभवैश्वर्य-शीलाद्य्--  
अनवधिक-महिम-महिषी--  
स्वानुरूप-कल्याण-ज्ञान-क्रियाद्य्--  
अ-परिमेय-गुणानन्त-परिजन-परिच्छेद--
</details>

<details><summary>हिन्दी - महिषी</summary>

श्रीभगवान की प्रधान महिषी श्रीमहालक्ष्मी जी हैं,  
वे इस प्रकार की हैं कि श्रीमहालक्ष्मी जी के  
स्वरूप रूप गुण विभूति और ऐश्वर्य एवं शील इत्यादि अपार महिमा  
एवं सभी विशेष श्रीभगवान के अभिमत हैं तथा अनुरूप हैं ।  
इस प्रकार महालक्ष्मी इत्यादि महिषी हैं ।
</details>

<details><summary>हिन्दी - परिजन-परिच्छदाः</summary>

श्रीभगवान के अनन्त परिजन हैं,  
वे इस प्रकार के हैं कि  
वे श्रीभगवान के अनुरूप हैं,  
उनमें मंगलमय ज्ञान और क्रिया इत्यादि  
अनन्त गुण पूर्ण रहते हैं ।  
ऐसे अनन्त परिजन हैं,  
ये ही नित्यसूरि कहलाते हैं।  
ऐसे श्री भगवान की सेवा के उपकरण भी अनन्त हैँ  
ये परिच्छद कहलाते हैं ।

</details>


<details><summary>मूलम्</summary>

स्वाभिमतानुरूपस्वरूपगुणविभवैश्वर्यशीलाद्यनवधिकमहिममहिषी-  स्वानुरूपकल्याणज्ञानक्रियाद्यपरिमेयगुणानन्तपरिजनपरिच्छेद
</details>


<details open><summary>विश्वास-प्रस्तुतिः</summary>

स्वोचित-निखिल-भोग्य-भोगोपकरणाद्य्-  
अनन्त-महा-विभव+
</details>

<details><summary>हिन्दी</summary>

श्रीभगवान का एक दिव्य स्थान भी है ।  
यह त्रिपाद्-विभूति भोग-विभूति नित्य-विभूति परम-पद और श्री-वैकुण्ठ लोक  
ऐसे इत्यादि शब्दों से शास्त्रों में वर्णित है ।  
उसका स्वरूप इस प्रकार हैं कि  
वह श्रीभगवान के अनुरूप ही  
दिव्य-स्थान में श्रीभगवान को विराजना चाहिये ।

उसे देखते सबको यही अनुभव होता है।  
वह स्थान  
नाना प्रकार के भोग्य और भोगोपकरण इत्यादि  
अनन्त वैभवों से संपन्न है ।

</details>


<details><summary>मूलम्</summary>

स्वोचितनिखिलभोग्यभोगोपकरणाद्यनन्तमहाविभव+
</details>


<details open><summary>विश्वास-प्रस्तुतिः</summary>

अ-वाङ्-मनस-गोचर--स्व-रूप-   
स्व-भाव--दिव्य-स्थानादि--
</details>

<details><summary>हिन्दी</summary>

वाक् और मन से  
उस स्थान के स्वरूप और स्वभाव का वर्णन एवं आकलन नहीं हो सकता।  
ऐसे दिव्य स्थान और दिव्य उद्यान इत्यादि हैं ।

</details>


<details><summary>मूलम्</summary>

अवाङ्मनसगोचरस्वरूपस्वभावदिव्यस्थानादि
</details>


<details open><summary>विश्वास-प्रस्तुतिः</summary>

नित्यता-निरवद्यता-गोचराश् च  
सहस्रशः श्रुतयः सन्ति ।
</details>

<details><summary>हिन्दी</summary>

श्रीभगवान के  
दिव्यरूप दिव्यभूषण दिव्यायुध दिव्यमहिषी दिव्य-परिजन और दिव्यस्थान इत्यादि  
सभी पदार्थ नित्य हैं  
तथा निर्दोष हैं।  
ये सभी अर्थ सहस्र संख्याक श्रुति वाक्यों से प्रमाणित हैं ।  
इनका प्रतिपादन करने के लिये सहस्र श्रुतिवाक्य प्रवृत्त हैं वे ये हैं कि-

</details>


<details><summary>मूलम्</summary>

नित्यतानिरवद्यतागोचराश्च  
सहस्रशः श्रुतयः सन्ति ।
</details>


## रूपे श्रुतयः

<details open><summary>विश्वास-प्रस्तुतिः</summary>

> वेदाहम् एतं पुरुषं महान्तम्  
आदित्य-वर्णं तमसः परस्तात्  
(तै.आ.पु.३.१३.२),
</details>

<details><summary>हिन्दी</summary>

प्रकृति के ऊपर रहने वाले  
तथा सूर्य के समान वर्ण वाले  
इस महापुरुष श्रीभगवान को  
हम जानते हैं ।

यहां आदित्यवर्णं शब्द से श्रीभगवान का दिव्यरूप वर्णित है ।

</details>


<details><summary>मूलम्</summary>

वेदाहमेतं पुरुषं महान्तमादित्यवर्णं तमसः परस्तात् (तै.आ.पु.३.१३.२),
</details>


<details open><summary>विश्वास-प्रस्तुतिः</summary>

य एषो ऽन्तर् आदित्ये हिरण्मयः पुरुषः ।
</details>

<details><summary>हिन्दी</summary>

अर्थातये जो सूर्यमण्डल के अन्दर स्वर्ण समान विग्रह वाले पुरुष दिखाई देते हैं ।
</details>


<details><summary>मूलम्</summary>

य एषोऽन्तरादित्ये हिरण्मयः पुरुषः ।
</details>

<details open><summary>विश्वास-प्रस्तुतिः</summary>

तस्य यथा क-प्य्+++(→सूर्य)+++-आसं पुण्डरीकम्  
एवम् अक्षिणी । (छा.उ.१.६.६.७)
</details>

<details><summary>हिन्दी</summary>

सूर्य से विकसित कमल जिस प्रकार शोभा पाता है  
उस प्रकार के उनके नेत्र हैं ।  
इस वाक्य से सूर्यमण्डल में विद्यमान नारायण भगवान का रूप वर्णित है ।
</details>


<details><summary>मूलम्</summary>

तस्य यथा कप्यासं पुण्डरीकमेवमक्षिणी । (छा.उ.१.६.६.७)
</details>

<details open><summary>विश्वास-प्रस्तुतिः</summary>

> य एषो ऽन्तर् हृदय आकाशस्  
तस्मिन्न् अयं पुरुषो मनोमयो+++(=विशुद्ध-मनो-ग्राह्यो)+++ ऽमृतो हिरण्मयः ।  
(तै.उ.शी.६.१)
</details>

<details><summary>हिन्दी</summary>

[[२८७]]  
अर्थात् - यह जो हृदय के अन्दर आकाश है  
उसमें वह पुरुष विराजमान हैं  
जो विशुद्ध मन से ही  
गृहीत हो सकते हैं ।  
वे अमृत हैं तथा स्वर्ण के समान विग्रह वाले हैं।  
इस वाक्य में "हिरण्मय" शब्द से श्रीभगवान का दिव्यविग्रह वर्णित है ।
</details>

<details><summary>मूलम्</summary>

य एषो ऽन्तर् हृदय आकाशस्तस्मिन्नयं पुरुषो मनोमयोऽमृतो हिरण्मयः । (तै.उ.शी.६.१)
</details>


<details open><summary>विश्वास-प्रस्तुतिः</summary>

"मनोमय" इति  
"मनसैव विशुद्धेन गृह्यत" इत्यर्थः
</details>

<details><summary>मूलम्</summary>

मनोमय इति मनसैव विशुद्धेन गृह्यत इत्यर्थः
</details>

<details open><summary>विश्वास-प्रस्तुतिः</summary>

सर्वे निमेषा जज्ञिरे  
विद्युतः पुरुषाद् अधि (तै.ना.उ.११.११)
</details>

<details><summary>हिन्दी</summary>

अर्थात् — विद्युत् के समान वर्ण वाले पुरुष से  
सभी निमेष इत्यादि उत्पन्न हुये हैं ।
</details>


<details><summary>मूलम्</summary>

सर्वे निमेषा जज्ञिरे विद्युतः पुरुषादधि (तै.ना.उ.११.११)
</details>

<details open><summary>विश्वास-प्रस्तुतिः</summary>

विद्युद्-वर्णात् पुरुषाद् इत्य् अर्थः
</details>

<details><summary>हिन्दी</summary>

यहाँ "विद्युतः " इस शब्द से श्रीभगवान का दिव्यरूपं वर्णित है ।
</details>

<details><summary>मूलम्</summary>

विद्युद्-वर्णात् पुरुषाद् इत्य् अर्थः
</details>


<details open><summary>विश्वास-प्रस्तुतिः</summary>

नील-तोय-द-मध्यस्था  
विद्युल्-लेखेव भास्वरा (तै.ना.उ.११.११)
</details>

<details><summary>हिन्दी</summary>

अर्थात् - हृदय कमल के मध्य में विद्यमान आकाश में  
एक वह्निज्वाला है  
जिसके मध्य में  
नील मेघ के समान विग्रह से युक्त  
परमात्मा विराजमान है
</details>


<details><summary>मूलम्</summary>

नील-तोय-द-मध्यस्था  
विद्युल्-लेखेव भास्वरा (तै.ना.उ.११.११)
</details>

<details open><summary>विश्वास-प्रस्तुतिः</summary>

मध्य-स्थ--नील--तोय-दा  
विद्युल्-लेखेव सेयं दहर-पुण्डरीक-मध्य-स्थाकाश-वर्तिनी वह्नि-शिखा,  
स्वान्तर्-निहित--नील-तोयदाभ--परमात्म-स्वरूपा  
स्वान्तर्-निहित-नील-तोयदा  
विद्युद् इवाभातीत्य् अर्थः ।
</details>

<details><summary>हिन्दी</summary>

ऐसे परमात्मा को  
मध्य में धारण करने वाली वह वह्नि-ज्वाला  
उस विद्युत् के समान चमकती है  
जिसके अन्दर नीलमेघ विराजमान हो ।
</details>

<details><summary>हिन्दी - अभूतोपमा</summary>

यह अभूतोपमा है  
क्योंकि मेघ में विद्यत् का विराजना प्रसिद्ध है,  
विद्युत में मेघ की स्थिति असंभावित है ।+++(5)+++

यदि मेघ को अन्दर लेती हुई कोई विद्युत हो  
तो वह इस वह्निशिखा -  
जो नीलमेघ के समान विग्रह वाले परमात्मा को  
अन्दर धरण करती है -  
का उपमान हो सकता है ।  
ऐसे भाव को लेकर  
यहाँ उपमान कहा गया है ।  
अतएव यह अभूतोपमा कहलाती है ।

इस मन्त्र में  
"नीलतोयद" शब्द से  
नीलमेघश्यामल श्रीभगवद्-विग्रह का वर्णन है ।
</details>

<details><summary>मूलम्</summary>

मध्यस्थनीलतोयदा विद्युल्लेखेव सेयं दहरपुण्डरीकमध्यस्थाकाशवर्तिनी वह्निशिखा, स्वान्तर्निहित-नीलतोयदाभपरमात्मस्वरूपा स्वान्तर्निहितनीलतोयदा विद्युदिवाभातीत्यर्थः ।
</details>

<details open><summary>विश्वास-प्रस्तुतिः</summary>

> मनोमयः+++(=विशुद्ध-मनो-ग्राह्यो)+++, प्राण-शरीरो, भा-रूपः,  
सत्य-कामः, सत्य-संकल्पः,  
आकाशात्मा,  
सर्व-कर्मा, सर्व-कामः,  
सर्व-गन्धः, सर्व-रसः,  
सर्वम् इदम् अभ्यात्तो +++(तत एव)+++ ऽवाक्य् अनादरः (छा.उ.३.१४.२),
</details>

<details><summary>हिन्दी</summary>

(६) "मनोमयः प्राणशरीरो भारूपः सत्यसंकल्प प्राकाशात्मा सर्वकर्मा सर्वकामः सर्वगन्धः सर्वरसः सर्वमिदम् अभ्यातोऽवाक्यनादरः"

अर्थात् — उपासक इस प्रकार  
परमात्मा की उपासना करें कि  
परमात्मा विशुद्ध मन से प्राप्य होने वाले हैं,  
प्राणों के धारक हैं,  
भास्वर रूप वाले हैं,  
अ-प्रतिहत संकल्प वाले हैं।

आकाश के समान  
सूक्ष्म एवं स्वच्छ स्वरूप वाले हैं,  
यद्वा आकाश के अन्तरात्मा हैं  
अथवा सर्वत्र स्वयं प्रकाशित होने वाले हैं  
साथ ही दूसरों को भी प्रकाशित करने वाले हैं ।

यह संपूर्ण जगत उनकी कृति है  
अथवा सभी कर्म उनका आराधन हैं,  
उनसे वे आराधित होने वाले हैं ।  
सर्वविध अभीष्ट भोग्य और भोगोपकरण इत्यादि से संपन्न हैं ।  
अपने असाधारण निर्दोष अत्युत्तम अप्राकृत मंगलमय गन्ध एवं रसों से संपन्न हैं।

इस प्रकार इन सभी कल्याणगुणों को वे अपनाये हुये हैं ।  
वे सापेक्ष हो कर  
कुछ भी नहीं बोलते हैं  
क्योंकि परिपूर्ण होने से  
उनको किसी से कोई प्रयोजन नहीं है ।

अतएव वे परिपूर्ण ऐश्वर्य से संपन्न होने के कारण  
ब्रह्मा से लेकर स्तम्ब-पर्यन्त  
संपूर्ण अगत को तृण समझकर  
चुपचाप विराजमान रहते हैं ।  
इस प्रकार उपासक परमात्मा की उपासना करें ।

इस वचन में “भारूपः” इत्यादि शब्दों से  
श्रीभगवान के अप्राकृतरूप  
एवं रसगन्ध वर्णित हैं ।
</details>


<details><summary>मूलम्</summary>

मनोमयः प्राणशरीरो भारूपः, सत्यकामः सत्यसंकल्पः, आकाशात्मा सर्वकर्मा सर्वकामः सर्वगन्धः सर्वरसः सर्वमिदम् अभ्यात्तोऽवाक्यनादरः (छा.उ.३.१४.२),
</details>


<details open><summary>विश्वास-प्रस्तुतिः</summary>

> तस्य … माहा-रजनं वास (बृ.उ.४.३.६)

इत्य्-आद्याः ।
</details>

<details><summary>हिन्दी</summary>

> (७) “तस्य माहारजनं वासः"

संपूर्ण श्रुतिवाक्य इस प्रकार है कि

> “तस्य हैतस्य पुरुषस्य रूपं  
यथा माहारजनं वासो  
यथा पाण्ड्व्-आविकं  
यथेन्द्रगोपो  
यथाग्न्य्-अर्चिर्  
यथा पुण्डरीकं  
यथा सकृद् विद्युत्तं"  
२८८

अर्थात् -

> उस परमात्मा का  
एक सुन्दर रूप अर्थात दिव्यविग्रह है,  
वह हरिद्रा-रञ्जित वस्त्र के समान है  
अथवा श्वेत-कम्बल के समान है,  
अथवा इन्द्रगोप कृमि के समान है,  
यद् वा अग्नि-ज्वाला के समान है,  
अथवा कमल के समान है,  
यद्वा एक-दम चमकने वाली विद्युत् के समान है ।  
इस प्रकार विविध दृष्टान्तों को कहकर  
इस श्रुति ने  
श्रीभगवान के दिव्यरूप का वर्णन किया है ।  
इन सब श्रुतियों से  
श्री भगवान का दिव्य मंगलविग्रह सिद्ध किया है ।
</details>


<details><summary>मूलम्</summary>

तस्य … माहारजनं वास (बृ.उ.४.३.६) इत्याद्याः ।
</details>

## पत्न्यां श्रुतयः
<details open><summary>विश्वास-प्रस्तुतिः</summary>

> अस्येशाना जगतो विष्णुपत्नी (तै.सं.४.४.१२.१४),
</details>

<details><summary>हिन्दी</summary>

अर्थात् - इस जगत की ईश्वरी  
विष्णु पत्नी हैं।  
इससे श्रीभगवान की पत्नी सिद्ध होती है ।
</details>


<details><summary>मूलम्</summary>

अस्येशाना जगतो विष्णुपत्नी (तै.सं.४.४.१२.१४),
</details>

<details open><summary>विश्वास-प्रस्तुतिः</summary>

ह्रीश्च ते लक्ष्मीश्च पत्न्यौ (तै.आ.पु.३.१३.६)
</details>

<details><summary>हिन्दी</summary>

अर्थात - हे जगत्कारण परमपुरुष ! ह्री और लक्ष्मी आपकी पत्नी हैं ।

ह्री शब्द भूदेवी का वाचक है ।  
इससे श्रीभगवान की श्रीदेवी और भूदेवी  
ऐसी दो महिषी सिद्ध होती हैं ।
</details>


<details><summary>मूलम्</summary>

ह्रीश्च ते लक्ष्मीश्च पत्न्यौ (तै.आ.पु.३.१३.६)
</details>


## वैकुण्ठादौ श्रुतयः
<details open><summary>विश्वास-प्रस्तुतिः</summary>

तद्विष्णोः परमं पदं सदा पश्यन्ति सूरयः (सुबा.उ.६),
</details>

<details><summary>हिन्दी</summary>

अर्थात् -श्रीविष्णु भगवान का प्रसिद्ध एक परमस्थान है,  
नित्य-सूरिगण सदा जिसका साक्षात्कार करते रहते हैं।  
इस वचन से श्रीभगवान का दिव्यस्थान  
तथा श्रीभगवान के परिजन नित्यसूरिगण सिद्ध होते हैं ।  
</details>


<details><summary>मूलम्</summary>

तद्विष्णोः परमं पदं सदा पश्यन्ति सूरयः (सुबा.उ.६),
</details>

<details open><summary>विश्वास-प्रस्तुतिः</summary>

क्षयन्तम्+++(=वसन्तम्)+++ अस्य रजसः पराके (तै.सं.२.२.१२.१८), 
</details>

<details><summary>हिन्दी</summary>

अर्थात्-इस रजोगुणमय प्रकृति के ऊपर  
श्रीभगवान निवास करते हैं ।  
इस वचन से सिद्ध होता होता है कि वह परमपद प्रकृति के ऊपर है ।  
</details>

<details><summary>मूलम्</summary>

क्षयन्तम् अस्य रजसः पराके (तै.सं.२.२.१२.१८), 
</details>


<details open><summary>विश्वास-प्रस्तुतिः</summary>

> यद् एकम् अ-व्यक्तम् अ-नन्तरूपं  
विश्वं पुराणं तमसः परस्तात् (तै.ना.उ.१.५), 
</details>

<details><summary>हिन्दी</summary>

अर्थात्–श्रीभगवान का एक नित्य नव अनन्त विश्वव्यापक दिव्यरूप,  
तम अर्थात् प्रकृति के ऊपर है,  
वह चक्षु आदि इन्द्रियों से व्यक्त नहीं होता है ।  

</details>

<details><summary>मूलम्</summary>

यदेकमव्यक्तमनन्तरूपं विश्वं पुराणं तमसः परस्तात् (तै.ना.उ.१.५), 
</details>

<details open><summary>विश्वास-प्रस्तुतिः</summary>

यो वेद निहितं गुहायां परमे व्योमन् (तै.उ.आ.१.१), 
</details>

<details><summary>हिन्दी</summary>

परमाकाश परमपद में विराजमान श्रीभगवान  
हृदयगुहा में अवस्थित हैं ।  
ऐसा जो जानता है  
वह परमात्मा के साथ  
सर्वकल्याणगुणों का अनुभव करता है ।
</details>

<details><summary>मूलम्</summary>

यो वेद निहितं गुहायां परमे व्योमन् (तै.उ.आ.१.१), 
</details>


<details open><summary>विश्वास-प्रस्तुतिः</summary>

योऽस्याध्यक्षः परमे व्योमन् (तै.ब्रा.२.८.९.६), 
</details>

<details><summary>मूलम्</summary>

योऽस्याध्यक्षः परमे व्योमन् (तै.ब्रा.२.८.९.६), 
</details>


<details open><summary>विश्वास-प्रस्तुतिः</summary>

तद् एव भूतं  
तद् उ भव्यम्  
आ इदं तद्-अक्षरे परमे व्योमन् (तै.ना.उ.१.२)+++(5)+++ 
</details>

<details><summary>हिन्दी</summary>

> अर्थात्-  
भूत और भविष्य  
यह सब जगत परमात्मा ही है  
अर्थात् परमात्मा का शरीर है ।  
वह परमात्मा अविनाशी परमाकाश परमपद में विराजमान हैं। 

</details>


<details><summary>मूलम्</summary>

तदेव भूतं तदु भव्यमा इदं तदक्षरे परमे व्योमन् (तै.ना.उ.१.२) 
</details>


<details open><summary>विश्वास-प्रस्तुतिः</summary>

इत्य्-आदि-श्रुति-शत-निश्चितो ऽयम् अर्थः ।
</details>

<details><summary>हिन्दी</summary>

इस प्रकार की सैकड़ों श्रुतियों से  
उपर्युक्त सभी अर्थ सिद्ध होते हैं  

इस प्रकार श्री भाष्यकारस्वामी जी ने  
श्रुतियों के आधार पर  
श्रीभगवान के दिव्यरूप, दिव्यमहिषी और दिव्यस्थान  
इत्यादि अर्थों को सिद्ध किया है ।  

</details>


<details><summary>मूलम्</summary>

इत्यादिश्रुतिशतनिश्चितोऽयमर्थः ।
</details>


## नित्य-सूरयः
<details><summary>विस्तारः (द्रष्टुं नोद्यम्)</summary>

तद्विष्णोः परमं पदम् इति श्रुतौ अनेकार्थविधानकृतवाक्यभेदशङ्का तत्परिहारौ
</details>

<details open><summary>विश्वास-प्रस्तुतिः</summary>

तद् विष्णोः परमं पदम् (सुबा.उ.५) 

इति 

> विष्णोः परस्य ब्रह्मणः परं पदं  
सदा पश्यन्ति सूरय  

इति वचनात् सर्व-काल-दर्शनवन्तः परिपूर्ण-ज्ञानाः केचन सन्तीति विज्ञायते ।
</details>

<details><summary>हिन्दी</summary>

आगे श्रीरामानुजस्वामी जी ने  
"तद्विष्णोः परमं पदम्"  
इस श्रुति के अर्थ के विषय में  
परवादियों क द्वारा उठाये हुये विवादों का निराकरण करते हुये  
यह कहा कि  
यह मन्त्र बताता है कि  
सूरिंगण परब्रह्म श्रीविष्णुभगवान के उस परमपद का  
सदा दर्शन करते रहते हैं ।  
इससे यह सिद्ध होता है कि  
सदा देखने वाले तथा परिपूर्णज्ञान सम्पन्न  
अनेक सूरिगण विद्यमान हैं । 
</details>


<details><summary>मूलम्</summary>

तद्विष्णोः परमं पदम् (सुबा.उ.५) इति विष्णोः परस्य ब्रह्मणः परं पदं सदा पश्यन्ति सूरय इति वचनात्सर्वकालदर्शनवन्तः परिपूर्णज्ञानाः केचन सन्तीति विज्ञायते ।
</details>

<details open><summary>विश्वास-प्रस्तुतिः</summary>

> ये सूरयस् ते सदा पश्यन्तीति वचन-व्यक्तिः,  
ये सदा पश्यन्ति ते सूरय इति वा ।
उभय-पक्षेऽप्य् +++(सूरित्व-सदावीक्षितृत्व→)+++अनेक-विधानं +++(एकेनैव वाक्येन)+++ न संभवति  
+++(न चैकविधानम् - उद्देश्यस्य प्रमाणान्तरासिद्धत्वात्)+++
</details>

<details><summary>हिन्दी - पूर्वपक्षः- सूरयो नोद्देश्याः</summary>

यहाँ पर कई विद्वान यह शंका करते हैं कि 

> यहाँ कैसे अर्थ किया जाता है ?  
> यदि ऐसा अर्थ किया जाय कि  
> जो सूरि हैं 
> वे सदा परमपद को देखते रहते हैं ।  
> यह अर्थ तभी किया जा सकता है  
> जबकि सूरिगण प्रमाणान्तर से विदित हुये हों  
> उस परिस्थिति में प्रमाणान्तर से अवगत सूर्रियों का  
> "जो सूरि है" ऐसा अनुवाद करके  
> सदा दर्शन का विधान किया जा सकता है  
> 
> परन्तु सूरिगण प्रमाणान्तर से विदित नहीं हैं  
> ऐसी स्थिति में उनका अनुवाद नहीं किया जा सकता,  
> इससे सिद्ध होता है कि उपर्युक्त अर्थ समीचीन नहीं । 

</details>

<details><summary>हिन्दी - पूर्वपक्षः - सूरयो न विधेयः</summary>

> यहाँ पर दूसरा अर्थ यह हो सकता है कि  
> जो सदा देखने वाले हैं  
> वे सूरि हैं।  
> इस अर्थ में  
> सदा देखने वाले उद्देश्य हैं,  
> सूरिगण विधेय हैं ।  
> सदा देखने वाले  
> तभी उद्देश्य बन सकते हैं  
> जबकि प्रमाणान्तर से विदित हुये हैं।  
> प्रमाणान्तर से वैसे लोग सिद्ध नहीं होते ।  
> ऐसी स्थिति में सदा देखने वालों का अनुवाद नहीं हो सकता ।  
> 
> अतएव सूरियों का विधान भी असंभव है । यह दोष इस अर्थ में आता है ।  
> इस प्रकार दोनों अर्थ दोषाक्रान्त हैं।  

</details>

<details><summary>हिन्दी - पूर्वपक्षः - अनेकार्थ-विधानम्</summary>

यदि यह कहा जाय कि दोनों पक्षों में दोनों का विधान माना जाय  
तो वह भी युक्त नहीं  
क्योंकि एक वाक्य  
एक अर्थ का ही विधान हो सकता है,  
अनेक अत्रों का नहीं  
क्योंकि एक वाक्य  
एक अर्थ का प्रतिपादन करने के लिये ही प्रवृत्त हो सकता है ।  

यदि यहाँ "सदा देखने वाले"  
और " सूरि"  
ऐसे अपूर्व दोनों अर्थोँ का विधान माना जाय  
तो अनेक विधान का दोष आता है  
क्योंकि एक वाक्य अनेक अर्थों का विधान  
नहीं कर सकता ।  
ऐसी स्थिति में  
यहाँ किस प्रकार अर्थ किया जाय ? 

[[२६०]]  
यह शंका उपस्थित होती है।
</details>


<details><summary>मूलम्</summary>

ये सूरयस्ते सदा पश्यन्तीति वचनव्यक्तिः, ये सदा पश्यन्ति ते सूरय इति वा ।
उभयपक्षेऽप्यनेकविधानं न संभवति
</details>


<details open><summary>विश्वास-प्रस्तुतिः</summary>

इति चेन् न,  
अ-प्राप्तत्वात्  
सर्वस्य सर्व-विशिष्टं परमं स्थानं विधीयते ।+++(5)+++ 
</details>

<details><summary>हिन्दी</summary>

इस शंका के समाधान में  
श्रीरामानुजस्वामी जी कहते हैं कि  
यहाँ श्रीभगवान का परमस्थान, सूरिगण और उनका सदा दर्शन  
ये तीनों अर्थ प्रतिपादित होते हैं,  
यह तीनों अर्थ प्रमाणान्तर से अवगत नहीं हैं  
इसलिये यहाँ सर्वविशेषण-विशिष्ट एक परम स्थान का विधान माना जाता है ।  
</details>


<details><summary>मूलम्</summary>

इति चेन्न, अप्राप्तत्वात्सर्वस्य सर्वविशिष्टं परमं स्थानं विधीयते । 
</details>

<details open><summary>विश्वास-प्रस्तुतिः</summary>

यथोक्तं 

> तद्-गुणास् ते विधीयेरन्न्  
अ-विभागाद् विधानार्थे  
न चेद् अन्येन शिष्टाः (पू.मी.सू.१.४.९) 

इति । 
</details>

<details><summary>हिन्दी</summary>

सूरियों द्वारा सदा देखने योग्य परम पद -  
ऐसा सर्वविशेषण विशिष्ट परम पद का  
यहाँ विधान हो सकता है  
क्योंकि पूर्वमीमांसा में कहा गया है कि  

> यदि एक वाक्य में ऐसे कर्म  
और कर्मागों का वर्णन हो  
जो दूसरे प्रमाण से विदित नहीं हो सकते  
वहाँ अंग और कर्म को विशेषण-विशेष्यभाव संबन्ध से एक करके  
अंगविशिष्ट कर्म का विधान मानना चाहिये,  
विशिष्ट पदार्थ एक वस्तु है  
इसलिये अनेकविधान दोष नहीं आता है ।  

अंगों का विधान भी अर्थात् सिद्ध हो जाता है ।  
इस अर्थ को श्रीजैमिनिमहर्षि ने  

> "तद्गुणास्तु विधीयेरन् प्रविभागाद्विधानार्थे न चेदन्येन शिष्टाः " 

इस सूत्र से बतलाया है ।  
</details>


<details><summary>मूलम्</summary>

यथोक्तं तद्गुणास्ते विधीयेरन्नविभागाद्विधानार्थे न चेदन्येन शिष्टाः (पू.मी.सू.१.४.९) इति । 
</details>


<details open><summary>विश्वास-प्रस्तुतिः</summary>

यथा

> "यदाग्नेयोऽष्टाकपालः +++(ऽमावास्यायां पौर्णमास्यां चाच्युतो भवेति)+++" (तै.सं.२.६.३.४) 

इत्य्-आदि-कर्म-विधौ  
कर्मणो गुणानां चाप्राप्तत्वेन  
सर्व-गुण-विशिष्टं कर्म विधीयते,
</details>

<details><summary>हिन्दी</summary>

उदाहरण - "यदाग्नेयोऽष्टाकपालोऽमावास्यायां पौर्णमास्यां चाच्युतो भवेति"  
ऐसा एक वाक्य है ।  
इस वाक्य से एक याग का विधान होता है ।  
उस याग का देवता अग्नि है ।  
आठ कपालों में संस्कृत होने वाला पुरोडाश  
उस याग का द्रव्य है,  
वह याग अमावस्या और पौर्णमासी में किया जाता है ।  
यह सब अर्थ इस वाक्य से ही अवगत होते हैं  
दूसरे किसी प्रमाण से अवगत नहीं होते हैं।  
यहां इन अनेक अर्थों का विधान मानने पर  
वाक्यभेद दोष आता है ।  
उस दोष से बचने के लिये  
वहाँ उपर्युक्त सर्वविशेषणों से विशिष्ट  
एक याग का विधान माना गया है ।  

</details>


<details><summary>मूलम्</summary>

यथा यदाग्नेयोऽष्टाकपालः (तै.सं.२.६.३.४) इत्यादिकर्मविधौ  
कर्मणो गुणानां चाप्राप्तत्वेन सर्वगुणविशिष्टं कर्म विधीयते,
</details>

  
<details open><summary>विश्वास-प्रस्तुतिः</summary>

तथात्रापि  
सूरिभिः सदा दृश्यत्वेन  
विष्णोः परम-स्थानम्  
+++(प्रमाणान्तरैर्)+++ अप्राप्तं प्रतिपादयतीति  
न कश्चिद्विरोधः।
</details>

<details><summary>हिन्दी</summary>

उसी प्रकार प्रकृत में भी  
सर्वविशेषणविशिष्ट परमपद का विधान मानने पर  
वाक्यभेद इत्यादि कोई भी दोष नहीं होगा ।  
सूरियों को सदा दीखने वाले परमपद का प्रतिपादन  
यह श्रुति करती है ।  
ऐसा मानने पर कोई विरोध उपस्थित नहीं होता ।  

</details>


<details><summary>मूलम्</summary>

तथात्रापि सूरिभिः सदा दृश्यत्वेन विष्णोः परमस्थानमप्राप्तं प्रतिपादयतीति न कश्चिद्विरोधः।
</details>


### मन्त्रार्था बोधकाः

<details open><summary>विश्वास-प्रस्तुतिः</summary>

करण-मन्त्राः, क्रियमाणानुवादिनः,  
स्तोत्र-शस्त्र-रूपा जपादिषु विनियुक्ताश् च  
प्रकरण-पठिताश् च अ-प्रकरण-पठिताश् च  
स्वार्थं सर्वं यथावस्थितम् एवाप्राप्तम् अ-विरुद्धं  
ब्राह्मणवद् बोधयन्तीति हि वैदिकाः ।  
+++(तेन "तद्विष्णोः परमं पदम्" इति मन्त्रतोऽप्य् अर्थो ग्राह्यः। )+++
</details>

<details><summary>हिन्दी - आक्षेपः</summary>

[[३६१]]  
यहाँ पर यह प्रश्न उठता है कि  
"तद्विष्णोः परमं पदम्" इत्यादि एक मन्त्र है,  
अनुष्ठान करने योग्य धर्म का प्रकाशन करने के लिये  
मन्त्र प्रवृत्त होते हैं ।  
उस अर्थप्रकाशन में ही मन्त्र का तात्पर्य है,  
मन्त्र शब्दशक्ति से जिस अर्थ का प्रतिपादन करता है,  
उसमें मन्त्र का तात्पर्य नहीं है,  
इस सिद्धान्त के अनुसार  
“तद्विष्णोः” इत्यादि मन्त्र का भी  
स्वार्थ में तात्पर्य नहीं हो सकता  
ऐसी स्थिति में  
इस मन्त्र से सूरि-दृश्य-परमपद की सिद्धि  
कैसे हो सकती है ?  
</details>

<details><summary>हिन्दी - मन्त्रविभागः</summary>

इस प्रश्न के उत्तर में श्रीरामानुजस्वामी जी कहते हैं कि  
वैदिकों का यह सिद्धान्त है कि मन्त्र नाना प्रकार के हैं  
कई मन्त्र **करण मन्त्र** हैं  
जो होम आदि का साधन हैं ।  
कई मन्त्र किये जाने वाले कर्म का अनुवाद करते हैं,  
वे **क्रियमाणानुवादि** कहलाते हैं ।  
उदाहरण - " बहिर् देवसदनं दामि”  
यह मन्त्र  
की जाने वाली बर्हिर् लवन (कुशाओं को काटना) क्रिया का  
प्रतिपादन करता है ।  
कई मन्त्र **स्तोत्र** एवं **शस्त्र** के काम में आते हैं।  

कई मन्त्र **जप** एवं अध्ययन आदि में विनियुक्त हैं ।  
मन्द स्वर से होने वाला उच्चारण जप कहा जाता है ।  
उच्च स्वर से होने वाला उच्चारण **अध्ययन** कहलाता है।
</details>

<details><summary>हिन्दी - प्रकरणपठितता</summary>

कई मन्त्र किसी-किसी कर्म के प्रकरण में पठित हैं ।  
कई प्रकरण में पठित नहीं हैं ।  
इस प्रकार मन्त्र नाना प्रकार के होते हैं ।  
</details>

<details><summary>हिन्दी - प्रमाणान्तराविरुद्ध-बोधकत्वम्</summary>

ये सब तरह के मन्त्र शब्दशक्ति से  
किसी न किसी अर्थ का प्रतिपादन अवश्य करते हैं ।  
यदि वे अर्थ इतर प्रमाणों से अवगत न होने पर भी  
इतर प्रमाणों से विरुद्ध नहीं होते हों  
तो उन अर्थों को तात्विक मानना चाहिये ।  
शास्त्र उन अर्थों का प्रतिपादन करने के लिये ही प्रवृत्त है,  
जो अन्य प्रमाणों से अवगत नहीं हुये हों  
तथा अन्य प्रमाणों से खण्डित नहीं होते हों ।  
अन्य प्रमाणों से अवगत होने वाले अर्थों को बतलाने से  
शास्त्र का महत्व नहीं बढ़ता,  
प्रत्युत घटता है  
क्योंकि शास्त्र में अनुवादकत्व दोष आ जाता है ।+++(5)+++  
अन्य प्रमाणों से काटे जाने वाले अर्थों का प्रतिपादन  
शास्त्र कर नहीं सकते  
क्योंकि अप्रमाण बन जायेंगे ।+++(4)+++  
इसलिये मानना पड़ता है कि  
अन्य प्रमार्णो से सिद्ध न होने वाले  
तथा अन्य प्रमाणों से नहीं काटे जाने वाले अर्थों का प्रतिपादक होने से ही  
वेद आदि शास्त्र का वैशिष्ट्य सिद्ध होता है ।
</details>



<details><summary>मूलम्</summary>

करणमन्त्राः क्रियमाणानुवादिनः स्तोत्रशस्त्ररूपा जपादिषु विनियुक्ताश्च प्रकरणपठिताश्च अप्रकरणपठिताश्च स्वार्थं सर्वं यथावस्थितमेवाप्राप्तमविरुद्धं ब्राह्मणवद्बोधयन्तीति हि वैदिकाः । 

</details>


<details open><summary>विश्वास-प्रस्तुतिः</summary>

प्रगीत-मन्त्र-साध्य--गुणि-निष्ठ--गुणाभिधानं **स्तोत्रम्** । 
</details>

<details><summary>हिन्दी</summary>

गाये जाने वाले मन्त्रों के द्वारा देवता इत्यादि गुणवान पदार्थों के गुणों का वर्णन करना **स्तोत्र** कहलाता है ।
</details>


<details><summary>मूलम्</summary>

प्रगीतमन्त्रसाध्यगुणिनिष्ठगुणाभिधानं स्तोत्रम् । 
</details>


<details open><summary>विश्वास-प्रस्तुतिः</summary>

अ-प्रगीत-मन्त्र-साध्य--गुणि-निष्ठ--गुणाभिधानं **शस्त्रम्** । 
</details>

<details><summary>हिन्दी</summary>

जो मन्त्र नहीं गाये जाते हैं  
उन मन्त्रों के द्वारा गुणवान देवता आदि पदार्थों के गुणों का वर्णन करना **शस्त्र** कहलाता है ।  
स्तोत्र के काम में आने वाले मन्त्र **स्तोत्र**  
तथा **शस्त्र** के काम में आने वाले मन्त्र शस्त्र कहलाते हैं ।
</details>

<details><summary>मूलम्</summary>

अप्रगीतमन्त्रसाध्यगुणिनिष्ठगुणाभिधानं शस्त्रम् । 
</details>

<details open><summary>विश्वास-प्रस्तुतिः</summary>

विनियुक्तार्थ-प्रकाशिनां च  
देवतादिष्व् अ-प्राप्ताविरुद्ध-गुण-विशेष--प्रतिपादनं  
विनियोगानुगुणम् एव ।
</details>

<details><summary>हिन्दी</summary>

जो मन्त्र किसी-किसी कर्म में विनियुक्त हैं,  
वे मन्त्र उस कर्म के देवता का प्रतिपादन करते हुये  
उस देवता के ऐसे ऐसे गुणों का प्रतिपादन करते हैं  
जो प्रमाणान्तर से अवगत नहीं हैं  
तथा विरुद्ध भी नहीं हैं ।  
उन गुणोँ का प्रतिपादन  
देवता स्मरण में उपयुक्त होने से  
विनियोग के अनुकूल रहता है ।  
</details>

<details><summary>हिन्दी - दीपोदाहरणम्</summary>

जिस प्रकार मंगलार्थ जलाये जाने पर भी  
दीप की अर्थ प्रकाशन शक्ति कुण्ठित नहीं होती,  
उसी प्रकार किसी भी कर्म में विनियुक्त होने पर भी  
मन्त्र की अर्थ प्रकाशन शक्ति कुण्ठित नही होती ।+++(5)+++  

</details>

<details><summary>हिन्दी - निगमनम्</summary>

मन्त्र प्रतिपाद्य अपूर्व अर्थों को  
तात्विक मानना ही न्यायानुमोदित है ।  
यह वैदिकों का सिद्धान्त है ।  
इस सिद्धान्त के अनुसार यही कहना पड़ता है कि  
"तद्विष्णोः परमं पदम्"  
यह मन्त्र सूरियों को सदा दिखाई देने वाले परमपद का प्रतिपादन करता है ।  
इससे सदा देखने वाले नित्यसूरिगण  
और श्रीभगवान का परमपद से पूर्व अर्थ सिद्ध होते हैं  
उन्हें मानना वैदिकों को शोभादायक है ।  

[[२६२]]  

</details>


<details><summary>मूलम्</summary>

विनियुक्तार्थप्रकाशिनां च देवतादिष्वप्राप्ताविरुद्धगुणविशेषप्रतिपादनं विनियोगानुगुणमेव ।
</details>

## तद्विष्णोः इति श्रुतः मुक्ताविषयकत्वाशङ्कापरिहारौ

नेयं श्रुतिर्मुक्तजनविषया - तेषां सदादर्शनानुपपत्तेः । नापि मुक्तप्रवाहविषया । सदा पश्यन्ति (सुबा.६) इत्येकैककर्तृकविषयतया प्रतीतेः श्रुतिभङ्गप्रसङ्गात् । मन्त्रार्थवादगता ह्यर्थाः कार्यपरत्वेऽपि सिद्ध्यन्तीत्युक्तम्। किं पुनः सिद्धवस्तुन्येव तात्पर्ये व्युत्पत्तिसिद्ध इति सर्वमुपपन्नम् ।

## तद्विष्णोः श्रुतेः अर्थान्तरपरत्वचोद्यं तत्परिहारश्च

ननु चात्र तद्विष्णोः परमं पदम् (सुबा.उ.६) इति परस्वरूपमेव परमपदशब्देनाभिधीयते । समस्तहेयरहितं विष्ण्वाख्यं परं पदम् (वि.पु.१.२२.५३) इत्यादिष्वव्यतिरेकदर्शनात् । नैवम् । क्षयन्तमस्य रजतः पराके (तै.सं.२.३,१२.१८), तदक्षरे परमे व्योमन् (तै.ना.उ.१.२), यो अस्याध्याक्षः परमे व्योमन् (तै.ब्रा.२.८.९.६), यो वेद निहितं गुहायां परमे व्योमन् (तै.उ.आ.१.१) इत्यादिषु परमस्थानस्यैव दर्शनम् । तद्विष्णोः परमं पदम् इति व्यतिरेकनिर्देशाच्च । विष्ण्वाख्यं परमं पदम् (वि.पु.१.२२.५३) इति विशेषणादन्यदपि परमं पदं विद्यत इति च तेनैव ज्ञायते । तदिदं परस्थानं सूरिभिः सदा दृश्यत्वेन प्रतिपाद्यते ।

## उक्तस्थले परमपदशब्दार्थविशदीकरणम्

एतदुक्तं भवति – क्वचित्परस्थानं परमपदशब्देन प्रतिपाद्यते, क्वचित्प्रकृतिवियुक्तात्म-स्वरूपं, क्वचिद्भगवत्स्वरूपम् । तद्विष्णोः परमं पदं सदा पश्यन्ति सूरयः (सुबा.उ.६) इति परस्थानम् । सर्गस्थित्यन्तकालेषु त्रिविधैव प्रवर्तते । गुणप्रवृत्त्या परमं पदं तस्यागुणं महत् ॥ (वि.पु.१.२२.४१) इत्यत्र प्रकृतिवियुक्तात्मस्वरूपम् । समस्तहेयरहितं विष्ण्वाख्यं परमं पदम् ॥ (वि.पु.१.२२.५३) इत्यत्र भगवत्स्वरूपम् । त्रीण्यप्येतानि परमप्राप्तत्वेन परमपदशब्देन प्रतिपाद्यन्ते।

## परमपदशब्दबोध्यार्थत्रयस्यापि प्राप्यतौचित्यम्

कथं त्रयाणां परमप्राप्यत्वमिति चेत् । भगवत्स्वरूपं परमप्राप्यत्वादेव परमं पदम् । इतरयोरपि भगवत्प्राप्तिगर्भत्वादेव परमपदत्वम् । सर्वकर्मबन्धविनिर्मुक्तात्मस्वरूपावाप्तिः भगवत्प्राप्तिगर्भा । त इमे सत्याः कामा अनृतापिधानाः (छा.उ.८.३.१) इति भगवतो गुणगणस्य तिरोधायकत्वेनानृतशब्देन स्वकर्मणः प्रतिपादनात् ।

## अनृतशब्दस्य परमपदप्राप्तिविरोधिक्षेत्रज्ञकर्मवाचिता

अनृतरूपतिरोधानं क्षेत्रज्ञकर्मेति कथमवगम्यत इति चेत् । अविद्या कर्मसंज्ञान्या तृतीया शक्तिरिष्यते । (वि.पु.६.७.६१) यया क्षेत्रज्ञशक्तिः सा वेष्टिता नृप सर्वगा ॥ संसारतापानखिलान् अवाप्नोत्यतिसंततान् । (वि.पु.६.७.६२) तया तिरोहितत्वाच्च (वि.पु.६.७.६३) इत्यादिवचनात्।

परस्थानप्राप्तिरपि भगवत्प्राप्तिगर्भैवेति सुव्यक्तम् ।

## परमपदाख्यविष्णुस्थानस्य श्रुत्यन्तरात् सिद्धिः

क्षयन्तमस्य रजसः पराके (तै.सं.२.२.१२.१८) इति रजश्शब्देन त्रिगुणात्मिका प्रकृतिरुच्यते केवलस्य रजसोऽनवस्थानात् । इमां त्रिगुणात्मिकां प्रकृतिमतिक्रम्य स्थिते स्थाने क्षयन्तम् वसन्तमित्यर्थः । अनेन त्रिगुणात्मकात्क्षेत्रज्ञस्य भोग्यभूताद्वस्तुनः परस्ताद्विष्णोर्वासस्थानमिति गम्यते । वेदाहमेतं पुरुषं महान्तमादित्यवर्णं तमसः परस्तात् (तै.आ.पु.३.१३.२) इत्यत्रापि तमःशब्देन सैव प्रकृतिरुच्यते । केवलस्य तमसोऽनवस्थानादेव । रजसः पराके क्षयन्तमित्यनेनैक-वाक्यत्वात्तमसः परस्ताद्वसन्तं महान्तमादित्यवर्णं पुरुषमहं वेदेत्ययमर्थोऽवगम्यते ।

## अस्य परमपदस्य अक्षरपरमव्योमादिशब्दाभिधेयता

सत्यं ज्ञानमनन्तं ब्रह्म, यो वेद निहितं गुहायां परमे व्योमन् (तै.उ.आ.१.१), तदक्षरे परमे व्योमन् (तै.उ.आ.१.२) इति तत्स्थानमविकाररूपं परमव्योमशब्दाभिधेयमिति च गम्यते । अक्षरे परमे व्योमन्नित्यस्य स्थानस्याक्षरत्वश्रवणात्क्षररूपादित्य-मण्डलादयो न परमव्योमशब्दाभिधेयाः । यत्र पूर्वे साध्याः सन्ति देवाः (तै.आ.पु.३.१२.१८), यत्रर्षयः प्रथमजा ये पुराणाः (तै.सं.४.७.१३.२) इत्यादिषु च त एव सूरय इत्यवगम्यते । तद्विप्रासो विपण्यवो जागृवांसः समिन्धते विष्णोर्यत्परं पदम् (सुबा.उ.६) इत्यत्रापि विप्रासो – मेधाविनः, विपन्यवः – स्तुतिशीलाः, जागृवांसः – अस्खलितज्ञानाः। त एवास्खलितज्ञानास्तद्विष्णोः परमं पदं सदा स्तुवन्तः समिन्धत इत्यर्थः ।

एतेषां परिजनस्थानादीनां सदेव सोम्येदमग्र आसीत् (छा.उ.६.२.१) इत्यत्र ज्ञानबलैश्वर्यादि-कल्याणगुणगणवत् परब्रह्मस्वरूपान्तर्भूतत्वात्सदेवैकमेवाद्वितीयमिति ब्रह्मान्तर्भावोऽवगम्यते। एषामपि कल्याणगुणैकदेशत्वादेव सदेव सोम्येदमग्र आसीत् (छा.उ.६.२.१) इत्यत्रेदमिति शब्दस्य कर्मवश्यभोक्तृवर्गमिश्रतद्भोग्यभूतप्रपञ्चविषयत्वाच्च सदा पश्यन्ति सूरयः (सुबा.उ.६)इति सदादर्शित्वेन च तेषां कर्मवश्यानन्तर्भावात् । अपहतपाप्मा (छा.उ.८.१.५) इत्यादि अपिपासः (छा.उ.८.१.५) इत्यन्तेन सलीलोपकरणभूतत्रिगुण-प्रकृतिप्राकृततत्संसृष्टपुरुषगतं हेयस्वभावं सर्वं प्रतिषिध्य सत्यकाम इत्यनेन स्वभोग्यभोगोपकरणजातस्य सर्वस्य सत्यता प्रतिपादिता । सत्याः कामा यस्यासौ सत्यकामः। काम्यन्त इति कामाः । तेन परेण ब्रह्मणा स्वभोग्यतदुपकरणादयः स्वाभिमता ये काम्यन्ते ते सत्याः
नित्या इत्यर्थः । अन्यस्य लीलोपकरणस्यापि वस्तुनः प्रमाणसंबन्धयोग्यत्वे सत्यपि विकारास्पदत्वेनास्थिरत्वाद्तद्विपरीतं स्थिरत्वमेषां सत्यपदेनोच्यते। सत्यसंकल्पः (छा.उ.८.१.५) इत्येतेषु भोग्यतदुपकरणादिषु नित्येषु निरतिशयेष्वनन्तेषु सत्स्वप्यपूर्वाणामपरिमितानामर्थानामपि संकल्पमात्रेण सिद्धिं वदति । एषां च भोगोपकरणानां लीलोपकरणानां चेतनानामचेतनानां स्थिराणामस्थिराणां च तत्संकल्पायत्तस्वरूपस्थितिप्रवृत्तिभेदादि सर्वं वदति सत्यसंकल्पः
(छा.उ.८.१.५) इति ।

## उक्तार्थानां वेदोपबृंहणतो लाभः

इतिहासपुराणयोर्वेदोपबृंहणयोश्चायमर्थ उच्यते –

तौ तु मेधाविनौ दृष्ट्वा वेदेषु परिनिष्ठितौ ।

वेदोपबृंहणार्थाय तावग्राहयत प्रभुः ॥  (वा.रा.बा.४.६)

इति वेदोपबृंहणतया प्रारब्धे श्रीमद्रामायणे –

व्यक्तमेष महायोगी परमात्मा सनातनः ।

अनादिमध्यनिधनो महतः परमो महान् ॥ (वा.रा.यु.११४.१४)

तमसः परमो धाता शङ्खचक्रगदाधरः ।

श्रीवत्सवक्षा नित्यश्रीरजय्यः शाश्वतो ध्रुवः ॥  (वा.रा.यु.११४.१५)

शारा नानाविधाश्चापि धनुरायतविग्रहम् ।

अन्वगच्छन्त काकुत्स्थं सर्वे पुरुषविग्रहाः ॥  (उ.रा.१०९.७)

विवेश वैष्णवं तेजः सशरीरः सहानुगः ॥ (उ.रा.११०.१२)

श्रीमद्वैष्णवपुराणे

समस्ताः शक्तयश्चैता नृप यत्र प्रतिष्ठिताः ।

तद्विश्वरूवैरूप्यं रूपमन्यद्धरेर्महत् ॥  (वि.पु.६.७.७०)

मूर्तं ब्रह्म महाभाग सर्वब्रह्ममयो हरिः ॥ (वि.पु.१.२२.६३)

नित्यैवैषा जगन्माता विष्णोः श्रीरनपायिनी ।

यथा सर्वगतो विष्णुस्तथैवेयं द्विजोत्तम ॥ (वि.पु.१.८.१७)

देवत्वे देवदेहेयं मनुष्यत्वे च मानुषी ।

विष्णोर्देहानुरूपां वै करोत्येषात्मनस्तनुम् ॥ (वि.पु.१.१०.१४५)

एकान्तिनः सदा ब्रह्मध्यायिनो योगिनो हि ये ।

तेषां तत्परं स्थानं यद्वै पश्यन्ति सूरयः ॥ (वि.पु.१.६.३८)

कलामुहूर्तादिमयश्च कालो न यद्विभूतेः परिणामहेतुः ॥ (वि.पु.४.१.३८)

महाभारते च

दिव्यं स्थानमजरं चाप्रमेयं दुर्विज्ञेय, चागमैर्गम्यमाद्यम् ।

गच्छ प्रभो रक्ष चास्मान् प्रपन्नान् कल्पे कल्पे जायमानः स्वमूर्त्या ॥ (म.भा.भौ.५.२७)

कालः सम्पच्यते तत्र न कालस्तत्र वै प्रभुः । (म.भा.शान्ति.१९१.९)

इति ।

## भगवद्दिव्यमङ्गलविग्रहादेः शारीरकसूत्रादितो लाभः

परस्य ब्रह्मणो रूपवत्त्वं सूत्रकारश्च वदति अन्तस्तद्धर्मोपदेशात् (ब्र.सू.१.१.२१) इति । योऽसावादित्यमण्डलान्तर्वर्ती तप्तकार्तस्वरगिरिवरप्रभः सहस्रांशुशतसहस्रकिरणो गम्भीराम्भस्स-मुद्भूतसुमृष्टनालरविकरविकसितपुण्डरीकदलामलायतेक्षणः सुभ्रूललाटः सुनासः सुस्मिताधरविद्रुमः सुरुचिरकोमलगण्डः कम्बुग्रीवः समुन्नतांसविलम्बिचारुरूपदिव्यकर्णकिसलयः पीनवृत्तायतभुजश्चारु-तराताम्रकरतलानुरक्ताङ्गुलीभिरलंकृतः तनुमध्यो विशालवक्षस्स्थलः समविभक्तसर्वाङ्गः अनिर्देश्यदिव्यरूपसंहननः स्निग्धवर्णः प्रबुद्धपुण्डरीकचारुचरणयुगलः स्वानुरूपपीताम्बरधरः
अमलकिरीटकुण्डलहारकौस्तुभ केयूरकटकनूपुरोदरबन्धनाद्यपरिमिताश्चर्यानन्त-दिव्यभूषणः शङ्ख-चक्रगदासिश्रीवत्सवनमालालङ्कृतोऽनवधिकातिशय सौन्दर्याहृताशेषमनोदृष्टिवृत्तिर्लावण्यामृत- पूरिताशेषचराचरभूतजातोऽत्यद्भुताचिन्त्यनित्ययौवनः पुष्पहाससुकुमारः पुण्यगन्धवासितानन्त-दिगन्तरालस्त्रैलोक्याक्रमणप्रवृत्तगम्भीरभावः। करुणानुरागमधुरलोचन- अवलोकिताश्रित-वर्गः पुरुषवरो दरीदृश्यते । स च निखिलजगदुदयविभवलयलीलो निरस्तसमस्तहेयः समस्तकल्याणगुण-गणनिधिः स्वेतरसमस्तवस्तुविलक्षणः परमात्मा परं ब्रह्म नारायण इत्यवगम्यते । तद्धर्मोपदेशात्, स एष सर्वेषां लोकानामीष्टे सर्वेषां कामानाम्, स एष सर्वेभ्यः पापभ्य उदितः (छा.उ.१.६.७) इत्यादिदर्शनात् । तस्यैते गुणाः सर्वस्य वशी सर्वस्येशानः (बृ.उ.६.४.२२), अपहतपाप्मा विजर इत्यादि सत्यसंकल्प (छा.उ.८.१.५) इत्यन्तम् विश्वतः परमं नित्यं विश्वं नारायणं हरिम् (तै.ना.उ.११.२), पतिं विश्वस्यात्मेश्वरम् इत्यादिवाक्यप्रतिपादिताः।

## भगवद्दिव्यमङ्गलविग्रहादेः वाक्यकारभाष्यकारसम्मतत्वम्

वाक्यकारश्चैतत्सर्वं सुस्पष्टमाह – हिरण्यमयः पुरुषो दृश्यत इति प्राज्ञः सर्वान्तरः स्याल्लोककामेशोपदेशात्तथोदयात्पाप्मनाम् (ब्र.न.वा) इत्यादिना । तस्य च रूपस्यानित्यतादि वाक्यकारेणैव प्रतिषिद्धम् – स्यात्तद्रूपं कृतकमनुग्रहार्थं तच्चेतनानामैश्वर्यादित्युपासितुरनुग्रहार्थः परमपुरुषस्य रूपसंग्रह (ब्र.न.वा) इति पूर्वपक्षं कृत्वा, रूपं वातीन्द्रियमन्तःकरणप्रत्यक्षं तन्निर्देशात् (ब्र.न.वा) इति । यथा ज्ञानादयः परस्य ब्रह्मणः स्वरूपतया निर्देशात्स्वरूपभूतगुणास्तथेदमपि रूपं श्रुत्या स्वरूपतया निर्देशात्स्वरूपभूतमित्यर्थः । भाष्यकारेणैतद्व्याख्यातम् अञ्जसैव विश्वसृजो रूपं तत्तु न चक्षुषा ग्राह्यं मनसा त्वकलुषेण साधनान्तरवता गृह्यते, न चक्षुषा गृह्यते नापि वाचा मनसा तु विशुद्धेन इति श्रुतेः, न ह्यरूपाया देवताया रूपमुपदिश्यते, यथाभूतवादि हि शास्त्रम्, माहारजनं वासः वेदाहमेतं पुरुषं महान्तमादित्यवर्णं तमसः परस्तादिति प्रकरणान्तरनिर्देशाच्च साक्षिणः (द्र.भा) इत्यादिना हिरण्यमय इति रूपसामान्याच्चन्द्रमुखवत् (ब्र.न.वा), न मयडत्र विकारमादाय प्रयुज्यते, अनारभ्यत्वादात्मनः (द्र.भा) इति । यथा ज्ञानादिकल्याणगुणगणानन्तर्यनिर्देशात् अपरिमितकल्याण-गुणगणविशिष्टं परं ब्रह्मेत्यवगम्यत एवमादित्यवर्णं पुरुषमित्यादिनिर्देशात् स्वाभिमतस्वानुरूपकल्याणतमरूपः परब्रह्मभूतः पुरुषोत्तमो नारायण इति ज्ञायते।

## भगवतः पत्नीपरिजनादेः श्रौतत्वम्, द्रमिडभाष्यकारसम्मतिश्च

तथा अस्येशना जगतो विष्णुपत्नी (तै.सं.४.४.१२.१४), ह्रीश्च ते लक्ष्मीश्च पत्न्यौ (तै.आ.पु,३.१३.६) सदा पश्यन्ति सूरयः (सु.बा.६), तमसः परस्तात् (तै.आ.पु,३.१३.२), क्षयन्तमस्य रजसः पराके (तै.सं.४.४.१२.१८) इत्यादिना पत्नीपरिजनस्थानादीनां निर्देशादेव तथैव सन्तीत्यवगम्यते। यथाह भाष्यकारः – यथाभूतवादि हि शास्त्रम् (द्र.भा) इति ।

एतदुक्तं भवति यथा सत्यं ज्ञानमनन्तं ब्रह्म (तै.उ.आ.१.१) इति निर्देशात्परमात्मस्वरूपं समस्तहेयप्रत्यनीकानवधिकानन्तैकतानतयापरिच्छेद्यतया च सकलेतरविलक्षणं तथा यः सर्वज्ञः सर्ववित् (मु.उ.१.१.१०), परास्य शक्तिर्विविधैव श्रूयते स्वाभाविकी ज्ञानबलक्रिया च (श्वे.उ६.८), तमेव भान्तमनुभाति सर्वं तस्य भासा सर्वमिदं विभाति (कठ.उ.५.१५) इत्यादिनिर्देशान्निरतिशयासंख्येयाश्च गुणाः सकलेतरविलक्षणाः । तथा आदित्यवर्णम् इत्यादि निर्देशाद्रूपपरिजनस्थानादयश्च सकलेतरविलक्षणाः स्वासाधारणा अनिर्देश्यस्वरूपस्वभावा इति ।

## वेदप्रामाण्यं कर्मकाण्डसम्मतम्

वेदाः प्रमाणं चेद्विध्यर्थवादमन्त्रगतं सर्वमपूर्वमविरुद्धमर्थजातं यथावस्थितमेव बोधयन्ति । प्रामाण्यं च वेदानां औत्पत्तिकस्तु शब्दस्यार्थेन संबन्धः (पू.मी.सू.१.१.७) इत्युक्तम् । यथाग्निजलादीनामौष्ण्यादिशक्तियोगः स्वाभाविकः, यथा च चक्षुरादीनामिन्द्रियाणां बुद्धिविशेष-जननशक्तिः स्वाभाविकी तथा शब्दस्यापि बोधनशक्तिः स्वाभाविकी ।

## बोधकत्वशक्तेः शब्दस्याभाव्यायत्तत्वम्

न च हस्तचेष्टादिवत्संकेतमूलं शब्दस्य बोधकत्वमिति वक्तुं शक्यम् । अनाद्यनुसंधान- अविच्छेदेऽपि संकेतयितृपुरुषाज्ञानात् । यानि संकेतमूलानि तानि सर्वाणि साक्षाद्वा परंपरया वा ज्ञायन्ते । न च देवदत्तादिशब्दवत्कल्पयितुं युक्तम् । तेषु च साक्षाद्वा परंपरया वा संकेतो ज्ञायते । गवादिशब्दानां त्वनाद्यनुसंधानाविच्छेदेऽपि संकेताज्ञानादेव बोधकत्वशक्तिः स्वाभाविकी । अतोऽग्न्यादीनां दाहकत्वादिशक्तिवदिन्द्रियाणां बोधकत्वशक्तिवच्च शब्दस्यापि बोधकत्वशक्तिः आश्रयणीया॥

ननु च इन्द्रियवच्छब्दस्यापि बोधकत्वं स्वाभाविकं संबन्धग्रहणं बोधकत्वाय किमित्यपेक्षते, लिङ्गादिवदिति उच्यते यथा ज्ञातसंबन्धनियमं धूमाद्यग्न्यादिविज्ञानजनकं तथा ज्ञातसंबन्ध-नियमः शब्दोऽप्यर्थविशेषबुद्धिजनकः ।

## शब्दाख्यप्रमाणस्य अनुमानान्तर्भावशङ्कापरिहारौ

एवं तर्हि शब्दोऽप्यर्थविशेषस्य लिङ्गमित्यनुमानं स्यात् नैवम् । शब्दार्थयोः संबन्धो बोध्यबोधकभाव एव धूमादीनां तु संबन्धान्तर इति तस्य संबन्धस्य ज्ञानद्वारेण बुद्धिजनकत्वमिति विशेषः । एवं गृहीतसंबन्धस्य बोधकत्वदर्शनादनाद्यनुसंधानाविच्छेदेऽपि संकेताज्ञानाद्बोधकत्व-शक्तिरेवेति निश्चीयते ।

## शब्देषु पौरुषेयापौरुषेयविभागोपपत्तिः वेदनित्यत्वोपपादनं च

एवं बोधकानां पदसंघातानां संसर्गविशेषबोधकत्वेन वाक्यशब्दाभिधेयानामुच्चारणक्रमो यत्र पुरुषबुद्धिपूर्वकस्ते पौरुषेयाः शब्दा इत्युच्यन्ते । यत्र तु तदुच्चारणक्रमः पूर्वपूर्वोच्चरणक्रमजनित-संस्कारपूर्वकः सर्वदापौरुषेयास्ते च वेदा इत्युच्यन्ते । एतदेव वेदानामपौरुषेयत्वं नित्यत्वं च यत्पूर्वोच्चारणक्रमजनितसंस्कारेण तमेव क्रमविशेषं स्मृत्वा तेनैव क्रमेणोच्चार्यमाणत्वम् । ते चानुपूर्वीविशेषेण संस्थिता अक्षरराशयो वेदा ऋग्यजुःसामाथर्वभेदभिन्ना अनन्तशाखा वर्तन्ते । ते च विध्यर्थवादमन्त्ररूपा वेदाः परब्रह्मभूतनारायणस्वरूपं तदाराधनप्रकाराधितात्फलविशेषं च बोधयन्ति। परमपुरुषवत्तत्स्वरूपतदाराधनतत्फलज्ञापक वेदाख्यशब्दजातं नित्यमेव ।

## वेदोपहबृंहणप्रणयनहेतुः

वेदानामनन्तत्वाद्दुरवगाहत्वाच्च परमपुरुषनियुक्ताः परमर्षयः कल्पे कल्पे निखिलजगदुपकारार्थं वेदार्थं स्मृत्वा विध्यर्थवादमन्त्रमूलानि धर्मशास्त्राणीतिहासपुराणानि च चक्रुः ।

## लौकिकवैदिकशब्दैक्यम्

लौकिकाश्च शब्दा वेदराशेरुद्धृत्यैव तत्तदर्थविशेषनामतया पूर्ववत्प्रयुक्ताः पारंपर्येण प्रयुज्यन्ते । ननु च वैदिक एव सर्वे वाचकाः शब्दाश्चेच्छन्दस्यैवं भाषायामेवमिति लक्षणभेदः कथमुपपद्यते । उच्यते
तेषामेव शब्दानां तस्यामेवानुपूर्व्यां वर्तमानां तथैव प्रयोगः । अन्यत्र प्रयुज्यमानानामन्यथेति न कश्चिद्दोषः ।

(ग्रहणसौकर्यार्थं उक्तानामर्थानां संगृरह्य कथनम्)

एवमितिहासपुराणधर्मशास्त्रोपबृंहितसाङ्गवेदवेद्यः परब्रह्मभूतो नारायणो निखिलहेयप्रत्यनीकः सकलेतरविलक्षणोऽपरिच्छिन्न ज्ञानानन्दैकस्वरूपः स्वाभाविकानवधिकातिशय असंख्येयकल्याणगुणगणाकरः स्वसंकल्पानुविधायिस्वरूपस्थिति प्रवृत्तिभेदचिदचिद्वस्तुजातः अपरिच्छेद्यस्वरूपस्वभावानन्तमहाविभूतिः नानाविधानन्तचेतनाचेतनात्मकप्रपञ्चलीलोपकरण इति प्रतिपादितम् ।

## ऐक्यश्रुत्यादेः उपपत्तिवर्णनम्

सर्वं खल्विदं ब्रह्म (छा.उ.३.१४.१), ऐतदात्म्यमिदं सर्वं, तत्त्वमसि श्वेतकेतो (छा.उ.६.८.७),

एनमेके वदन्त्यग्निं मरुतोऽन्यो प्रजापतिम् ।

इन्द्रमेके परे प्राणमपरे ब्रह्म शाश्वतम् ॥      (मनु.स्मृ.१२.१२३)

ज्योतींषि शुक्लानि च यानि लोके त्रयो लोका लोकपालास्त्रयी च ।

त्रयोऽग्नयश्चाहुतयश्च पञ्च सर्वे देव देवकीपुत्र एव ॥  (वि.पु.६.५.७२)

त्वं यज्ञस्त्वं वषट्कारस्त्वमोंकारः परंतपः ।        
(वा.रा.यु.१२०.२०)

ऋतुधामा वसुः पूर्वो वसूनां त्वं प्रजापतिः ॥        
(वा.रा.यु.१२०.७)

जगत्सर्वं शरीरं ते स्थैर्यं ते वसुधातलम् ।

अग्निः कोपः प्रसादस्ते सोमः श्रीवत्सलक्षणः ॥     
(वा.रा.यु.१२०.२६)

ज्योतींषि विष्णुर्भुवनानि विष्णुर्वनानि विष्णुर्गिरयो दिशश्च ।

नद्यः समुद्राश्च स एव सर्वं यदस्ति यन्नास्ति च विप्रवर्य ॥ (वि.पु.२.१२.३८)

इत्यादिसामानाधिकरण्यप्रयोगेषु सर्वैः शब्दैः सर्वशरीरतया सर्वप्रकारं ब्रह्मैवाभिधीयत इति चोक्तम् ।

## सामानाधिकरण्यस्य स्वरूपैक्यनिबन्धनत्वनिरासः

सत्यसंकलपं परं ब्रह्म स्वयमेव बहुप्रकारं स्यामिति संकल्प्याचित्समष्टि-रूपमहाभूतसूक्ष्मवस्तु भोक्तृवर्गसमूहं च स्वस्मिन् प्रलीनं स्वयमेव विभज्य तस्माद्भूतसूक्ष्माद्वस्तुनो महाभूतानि सृष्ट्वा तेषु च भोक्तृवर्गात्मतया प्रवेश्य तैश्चिदधिष्ठितैर्महाभूतैरन्योन्यसंसृष्टैः कृत्स्नं जगद्विधाय स्वयमपि सर्वस्यात्मतया प्रविश्य परमात्मत्वेनावस्थितं सर्वशरीरं बहुप्रकारमवतिष्ठते ।

## प्रकृतिपुरुषौ तयोः परमात्मप्रकारता च

यदिदं महाभूतसूक्ष्मं वस्तु तदेव प्रकृतिशब्देनाभिधीयते । भोक्तृवर्गसमूह एव पुरुषशब्देन चोच्यते । तौ च प्रकृतिपुरुषौ परमात्मशरीरतया परमात्मप्रकारभूतौ । तत्प्रकारः परमात्मैव प्रकृतिपुरुषशब्दाभिधेयः । सोऽकामयत बहु स्यां प्रजायेयेति, तत्सृष्ट्वा तदेवानुप्रविशत् तदनुप्रविश्य सच्च त्यच्चाभवन्निरुक्तं चानिरुक्तं च निलयनं चानिलयनं च विज्ञानं चाविज्ञानं च सत्यं चानृतं च सत्यमभवत् (तै.उ.आ.६.२-३) इति पूर्वोक्तं सर्वमनयैव श्रुत्या व्यक्तम् ।

## भगवत्प्राप्त्युपायविषये वक्तव्यार्थस्फुटीकरणम्

ब्रह्मप्राप्त्युपायश्च शास्त्राधिगततत्त्वज्ञानपूर्वकस्वकर्मानुगृहीतभक्तिनिष्ठा-साध्यानवधिक-अतिशयप्रियविशदतम प्रत्यक्षतापन्नानुध्यानरूप परभक्तिरेवेत्युक्तम् । भक्तिशब्दश्च प्रीतिविशेषे वर्तते । प्रीतिश्च ज्ञानविशेष एव ।

## सुखस्य ज्ञानरूपता, ब्रह्मणः सुखरूपता च

ननु च सुखं प्रीतिरित्यनर्थान्तरम् । सुखं च ज्ञानविशेषसाध्यं पदार्थान्तरमिति हि लौकिकाः । नैवम् । येन ज्ञानविशेषेण तत्साध्यमित्युच्यते स एव ज्ञानविशेषः सुखम् ।

एतदुक्तं भवति विषयज्ञानानि सुखदुःखमध्यस्थसाधारणानि । तानि च विषयाधीनविशेषाणि तथा भवन्ति । येन च विषयविशेषेण विशेषितं ज्ञानं सुखस्य जनकमित्यभिमतं तद्विषयं ज्ञानमेव सुखं, तदतिरेकि पदार्थान्तरं नोपलभ्यते । तेनैव सुखित्वव्यवहारोपपत्तेश्च । एवंविधसुखस्वरूप-ज्ञानस्य विशेषकत्वं ब्रह्मव्यतिरिक्तस्य वस्तुनः सातिशयमस्थिरं (सातिशयत्वमस्थिरत्वं) च । ब्रह्मणस्त्वनवधिकातिशयं स्थिरं चेति । आनन्दो ब्रह्म (तै.उ.भृ.६.१) इत्युच्यते । विषयायत्तत्वात् ज्ञानस्य सुखस्वरूपतया ब्रह्मैव सुखम् । तदिदमाह रसो वै सः, रसं हे एवायं लब्ध्वानन्दी भवति (तै.उ.आ.७.१) इति ब्रह्मैव सुखमिति ब्रह्म लब्ध्वा सुखी भवतीत्यर्थः । परमपुरुषः स्वेनैव स्वयमनवधिकातिशयसुखः सन् परस्यापि सुखं भवति । सुखस्वरूपत्वाविशेषात्। ब्रह्म यस्य ज्ञानविषयो भवति स सुखी भवतीत्यर्थः ।

## सर्वशेषिणो भगवत एव स्वप्रापकत्वम्

तदेवं परस्य ब्रह्मणोऽनवधिकातिशयासंख्येयकल्याणगुणगणाकरस्य निरवद्यस्यानन्त-महाविभूतेः अनवधिकातिशयसौशील्यसौन्दर्य वात्सल्यजलधेः सर्वशेषित्वादात्मनः शेषत्वात् प्रतिबंधितया अनुसंधीयमानं अनवधिकातिशयप्रीतिविषयं सत्परं ब्रह्मैवैनमात्मानं प्रापयतीति।

## आत्मना भगवच्छेषतायाः अपुरुषार्थत्वशङ्कापरिहारौ

ननु चात्यन्तशेषतैवात्मनोऽनवधिकातिशयसुखमित्युक्तं भवति । तदेतत्सर्वलोकविरुद्धम् । तथा हि सर्वेषामेव चेतनानां स्वातन्त्र्यमेव इष्टतमं दृश्यते, पारतन्त्र्यं दुःखतरम् । स्मृतिश्च –

सर्वं परवशं दुःखं सर्वमात्मवशं सुखम् । (मनु.स्मृ.४.१६०)

तथा हि

सेवा श्ववृत्तिराख्याता तस्मात्तां परिवर्जयेत् । (मनु.स्मृ.४.६)

इति ।

तदिदमनधिगतदेहातिरिक्तात्मरूपाणां शरीरात्माभिमानविजृम्भितम् । तथा हि
शरीरं हि मनुष्यत्वादिजातिगुणाश्रयपिण्डभूतं स्वतन्त्रं प्रतीयते । तस्मिन्नेवाहमिति संसारिणां प्रतीतिः । आत्माभिमानो यादृशस्तदनुगुणैव पुरुषार्थप्रतीतिः । सिंहव्याघ्रवराहमनुष्ययक्षरक्षः पिशाचदेवदानव-स्त्रीपुंसव्यवस्थित-आत्माभिमानानां सुखानि व्यवस्थितानि । तानि च परस्परविरुद्धानि । तस्मादात्माभिमानानुगुण-पुरुषार्थव्यवस्थया सर्वं समाहितम् ।

## पुरुषार्थप्रतीतिवैविध्यस्य सहेतुकत्वोपपादनम्

आत्मस्वरूपं तु देवादिदेहविलक्षणं ज्ञानैकाकारम् । तच्च परशेषतैकस्वरूपम् । यथावस्थितात्माभिमाने तदनुगुणैव पुरुषार्थप्रतीतिः । आत्मा ज्ञानमयोऽमलः (वि.पु.६.७.२२) इति स्मृतेर्ज्ञानैकाकारता प्रतिपन्ना । पतिं विश्वस्य (तै.ना.उ.११.३) इत्यादि श्रुतिगुणैः परमात्मशेषतैकाकारता च प्रतीता । अतः सिंहव्याघ्रादिशरीरात्माभिमानवत्स्वातन्त्र्याभिमानोऽपि कर्मकृतविपरीतात्मज्ञानरूपो वेदितव्यः ।

## फलसाधनत्वावगमस्य

अतः कर्मकृतमेव परमपुरुषव्यतिरिक्तविषयाणां सुखत्वम्। अत एव तेषामल्पत्वमस्थिरत्वं च । परमपुरुषस्यैव स्वत एव सुखत्वम् । अतस्तदेव स्थिरमनवधिकातिशयं च कं ब्रह्म खं ब्रह्म (छा.उ.४.१०.३), आनन्दो ब्रह्म (तै.उ.भृ६.१), सत्यं ज्ञानमनन्तं ब्रह्म (तै.उ.आ.१.१) इति श्रुतेः । ब्रह्मव्यतिरिक्तस्य कृत्स्नस्य वस्तुनः स्वरूपेण सुखत्वाभावः कर्मकृतत्वेन चास्थिरत्वं भगवता पराशरेणोक्तम्

नरकस्वर्गसंज्ञे वै पापपुण्ये द्विजोत्तम ।

वस्त्वेकमेव दुःखाय सुखायेर्ष्यागमाय च ।      (वि.पु.२.६.४४)

कोपाय च यतस्तस्माद्वस्तु वस्त्वात्मकं कुतः ॥  (वि.पु.२.६.४५)

सुखदुःखाद्येकान्तरूपिणो वस्तुनो वस्तुत्वं कुतः । तदेकान्तता पुण्यपापकृतेत्यर्थः । एवमनेकपुरुषापेक्षया कस्यचित्सुखमेव कस्यचिद्दुःखं भवतीत्यवस्थां प्रतिपाद्य, एकस्मिन्नपि पुरुषे न व्यवस्थितमित्याह –

तदेव प्रीयते भूत्वा पुनर्सुःखाय जायते ।         (वि.पु.२.६.४५)

तदेव कोपाय यतः प्रसादाय च जायते ॥

तस्माद्दुःखात्मकं नास्ति न च किंचित्सुखात्मकम् ।  (वि.पु.२.६.४६)

इति सुखदुःखात्मकत्वं सर्वस्य वस्तुनः कर्मकृतं न वस्तुस्वरूपकृतम् । अतः कर्मावसाने तदपैतीत्यर्थः।

## पारतन्त्र्यस्य दुःखात्मकत्वशङ्कापरिहारौ

यत्तु सर्वं परवशं दुःखम् इत्युक्तं तत्परमपुरुषव्यतिरिक्तानां परस्परशेषशेषिभावाभावात् तद्व्यतिरिक्तं प्रति शेषता दुःखमेवेत्युक्तम् । सेवा श्ववृत्तिराख्याता इत्यत्राप्यसेव्यसेवा श्ववृत्तिरेवेत्युक्तम् । स ह्याश्रमैः सदोपास्यः समस्तैरेक एव तु इति सर्वैरात्मयाथात्म्यवेदिभिः सेव्यः पुरुषोत्तम एक एव। यथोक्तं भगवता-

मां च योऽव्यभिचारेण भक्तियोगेन सेवते ।

स गुणान् समतीत्यैतान् ब्रह्मभूयाय कल्पते ॥  (भ.गी.१४.२६)

इति ।

## परमपुरुषसेवायाः परमपुरुषार्थत्वम्

इयमेव भक्तिरूपा सेवा ब्रह्मविदाप्नोति परम् (तै.उ.आ.१.१), तमेवं विद्वानमृत इह भवति (तै.आ.पु.३.१२.१७), ब्रह्म वेद ब्रह्मैव भवति
(मु.उ.३.२.९) इत्यादिषु वेदनशब्देनाभिधीयत इत्युक्तम्।

## ज्ञानिभक्तानां भगवत्प्रियतमत्वविशदीकरणम्

यमेवैष वृणुते तेन लभ्यः (मु.उ.३.२.३) इति विशेषणाद्यमेवैष वृणुत इति भवगता वरणीयत्वं प्रतीयते । वरणीयश्च प्रियतमः । यस्य भगवत्यनवधिकातिशया प्रीतिर्जायते स एव भगवतः प्रियतमः। तदुक्तं भगवता

प्रियो हि ज्ञानिनोऽत्यर्थमहं स च मम प्रियः ।     (भ.गी.७.१७)

इति । तस्मात्परभक्तिरूपापन्नमेव वेदनं तत्त्वतो भगवत्प्राप्तिसाधनम् । यथोक्तं भगवता द्वैपायनेन मोक्षधर्मे सर्वोपनिषद्व्याख्यानरूपम् –

न संदृशो तिष्ठति रूपमस्य न चक्षुषा पश्यति कश्चनैनम् ।

भक्त्या च धृत्या च समाहितात्मा ज्ञानस्वरूपं परिपश्यतीह ॥(म.भा.शान्ति.२१.६२)

धृत्या समाहितात्मा भक्त्या पुरुषोत्तमं पश्यति साक्षात्करोति – प्राप्नोतीत्यर्थः । भक्त्या त्वनन्यया शक्यः (भ.गी.११.५४) इत्यनेनैकार्थ्यात् । भक्तिश्च ज्ञानविशेष एवेति सर्वमुपपन्नम् ।

सारासारविवेकज्ञा गरीयांसो विमत्सराः ।

प्रमाणतन्त्राः सन्तीति कृतो वेदार्थसङ्ग्रहः ॥

।**। इति श्रीभगवद्रामानुजविरचितः श्री वेदार्थसंग्रहः समाप्तः ॥**

