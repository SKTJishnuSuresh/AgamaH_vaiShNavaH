+++
title = "पर-मत-भेदाः"
+++

## दक्षिण-कलार्याः
- लक्ष्मीविशिष्टं नारायणं न प्राप्यं मन्यन्ते।  
  जीवान्तर-परतः पुरुषकारित्वं तु स्वीकुर्वन्ति, तेन तस्या अप्य् आराधनम्।
- दोषान् गुणवद् देव-भोग्यान् मन्यन्ते। 
  - लोकाचार्यः परन्दप्-पडि-प्रबन्धे - "वात्सल्यम् आवदु – वत्सत्तिन् पक्कल् तेनु इरुक्कुम् इरुप्पु; अद् आगिऱदु अदनुडैय दोषत्तै भोग्यम् आगक् कॊळ्ळुगैय् उम् …"
  - समाश्रयणसमये एव प्रपत्तिर् अपि काचित् क्रियत इति केचित्। तत्-पक्षे, केचिद् दोष-भोग्यत्वम् प्रपत्तेः पूर्वम् एवेति मन्यन्ते। एषा व्यवस्था तु साक्षाल् लोकाचार्योक्तिषु न व्यक्ता।  
- प्रपत्तौ बहु-विध-मतानि।  
  - रामानुजस्य सानुग-प्रपत्तेः परम्, तत्-सम्बन्धतस् तत्-प्रशिष्यादीनाम् अपि प्रपत्तिर् जातैवेति केचित्।
    - "भगवच्-चरण+अरविन्द-शरणागतिर् ... अस्तु मय्" इति शरणागति-गद्ये "सर्वं सम्पत्स्यते" इति लक्ष्मी-वचनस्य व्याख्याने "तत्सम्बन्धसम्बन्धिनिस्तरणमपि सर्वशब्दाभिप्रेतम्" इति सुदर्शन-भट्टः । तावता निस्तरणार्थ-प्रपत्तिर् नापेक्षितेति केचित्। (किन्तु  "भगवच्-चरण-शरणागती रामानुज-सम्बन्धि-सम्बन्धीनाम् अप्य् अनुगृहीतम्" इत्य् अभिप्रायो भाति।)
  - समाश्रयणसमये द्वयुच्चारणानूच्चारणाद्य् एव प्रपत्तिर् इति केचित्। तत्र भाष्यकृता शरणागतिगद्ये क्रमशो लक्ष्मीप्रपत्तिः, ततः द्वयवचनम्, दोषक्षमायाचनम्, भक्ति-मिक्ति-प्रार्थनम् … इति यः क्रमो दर्शितः, सोऽपि तत्रान्तर्भवतीति केचित्। 
    - पुनः "अस्य शिष्यस्य रामानुजीयत्वम् अस्तु" इति प्रपत्तिः क्रियते, न तु "अस्य शिष्यस्य मुक्तिर् अस्त्व्" इति केचित्। (किन्तु, रामानुजीयत्वं समाश्रयणमात्रेण ("भवान् ममाचार्यः, त्वं मच्छिष्यः" इत्य् एतावता) परम्परया सिध्यति खलु?) 
  - प्रपत्तिम् अ-विधेय-ज्ञान-मात्रम् मन्यन्ते केचित्। न तादृशा वर्तन्तय् इति श्रीनिवासराजः। 
  - मोक्षार्थ-प्रपत्तिर् नाम कर्मावश्यं न करणीयम् - अपचारो भवतीति च केचित्।
- कर्मानुष्ठान-श्रद्धा ह्रासिता। 
  - वैश्वदेवं न कुर्वन्ति। 
    - शुद्ध-सत्त्व-वरदाचार्यः - सद्-अनुष्ठान-दर्पणः - वासुदेव-संहितायाम् - मद्य्-आगानन्तरं देवि वैश्वदेवं विना रमे। अनुयागस् तदा कार्यः परमैकान्तिभिर् द्विजैः॥ (निवेदितम् एव वैश्वदेवे प्रयोक्तव्यम् इति।) 
  - काणानि नानोच्यन्ते -
    - दोषाणां भोग्यत्वं तद्-आचार्यैर् उक्तम्। 
    - परमैकान्तित्व-विरोध इति। 

## मध्व-मतात्
- जीवात्म-भेदे, विष्णु-पारम्ये चाङ्गीकार उभयत्र।
- (प्रयासादिभेदेन) मुक्तौ फले तारतम्यं ब्रुवते। 
- लक्ष्मीविशिष्टं नारायणं न प्राप्यं मन्यन्ते। 
- शरीर-शरीरि-भावो नाङ्गीकृतः। तेन भगवान् नोपादान-कारणम्। 
- उपायः
  - प्रपत्तिस् साक्षान् मुक्तिं यच्छतीति न माध्वा अङ्गीकुर्वन्ति। भक्तिम् एवावलम्बन्ते।

## जीव-गोस्वामि-गौडीय-परम्परा
- एतैः भक्ति-प्राप्तौ श्रद्धा-प्राप्तौ वा (=भगवति शरणागतौ) नित्य-कर्म-तिरस्कार उच्यते। स वेचारो [ऽन्यत्र](/AgamaH_vaiShNavaH/rAmAnuja-sampradAyaH/kriyA/venkaTa-nAtha-shAkhA/vishvAsa-sankalanam/gauDIya-nitya-karma-tiraskAraH/) विस्तृतः। 
- तद्-अभिप्राये शरणागतिर् नाम श्रद्धैव - ज्ञान-मात्रम् इति।  (देवर्षि-भूताप्त-नृणां \[भा।पु। ११.५.४१\] इत्य्-आदौ तद्-अङ्गीकृतया टीकया ज्ञायते। )
- वैकुण्ठवर्तिनः सर्वे दुर्गा-गणेशादयः, गुरवश् च स्वरूपतो भगवद्-अंशा इति कथ्यन्ते। आत्म-शरीर-भावस् तु नोक्तः। वैकुण्ठ-वर्तिन एव लोकेस्मिन् जन्तुष्व् आविशन्तीति। ततस् दुर्गादयोऽपि पूज्या - न त्व् अस्मिल्ँ लोके वर्तमाना समान-नामका तद्-दासभूता देवाः, भूतादयो वाऽपि। 
- भागवत-पुराणं तेषाम् परमं प्रमाणम् - ब्रह्म-सूत्र-भाष्यम् इत्य् आख्यातत्वात्। किञ्चाद्वैतिनः श्रीधर-स्वामिनो भाष्यम् प्रायेणावलम्बन्ते। 


## अष्ट-प्रकरण-शैवाः
- आचारः
  - उभयत्रापि वेदाविरोधः प्रशस्तः, आगमानुसरणं च - दीक्षानन्तरम् अपि। तद्-अतिचारिणां खण्डनम् कृतम्।
  - शैवा अपि प्रणवं विनैव नमश्शिवायेत्य् उपदिशन्ति स्म वेदबाह्येभ्यः।
- देवता लोकाश् च
  - उभयत्र केषाञ्चन देवानां लोकानां च प्राकृत-शरीरत्वम्, बद्धत्वं चाङ्गीकृतम्। शैवा वदन्ति "विष्णु-ब्रह्मादयः प्राकृतशरीरवन्त" इति। श्रीवैष्णवास् तु "शिव-ब्रह्मादयोः प्राकृतशरीरवन्त" इति।
  - उभयत्र केषाञ्चन देवानाम् लोकस्य लोकानां वा अप्राकृत-शरीरत्वम् अङ्गीकृतम्। तेषां च प्राकृत-लोके प्रभावो ऽप्य् अङ्गीकृतः।
    - श्रीवैष्णव पक्षे ऽप्राकृत-लोको नित्यविभूतिर् इत्य् एक एवेति विशेषः।
- मुक्ति-कालः, मोक्षोपायश् च।
  - उभयत्रापि शरीरपात एव केषाञ्चन मुक्तिः।
  - उभयत्रापि दीक्षा-निभ-कर्माणि मोक्षं जनयन्ति।  
    शैवास् त्व् आगमाध्ययनम्, ज्ञानोत्पादनम्, अनुग्रह-प्राप्तिम् अपि तद्-अनन्तर-कारणानि कथयन्ति।
  - उभयत्रापि दीक्षाविशेषेण सद्य एव शरीर-नाशो ऽपि भवेद् इति।
  - उभयत्रापि सर्वे मोक्षाधिकारिणः।
    - किञ्च शैवा सच्छूद्रान् दीक्षयन्तोऽपि, प्रतिलोमवर्णान् आगम-स्रवण-दीक्षादौ अनधिकारिणो मन्यन्ते।
- मुक्ति-दशा
  - उभयत्र जीवेश्वर-पार्थक्येऽपि किञ्चन भगवत्-साम्यम् उक्तम्।
  - मुक्तौ चिद्-घना, सर्वज्ञा, सर्व-शक्ताः (किन्तु परमेश्वरोचित-सृष्ट्यादि-पञ्च-कृत्येभ्यो व्यावृत्ताः), स्वतन्त्राः (किन्तु सृष्ट्यादाव् अनिच्छुकाः), सर्व-व्यापिनो भवन्ति जीवा इति शैवाः।
  - अत्र श्रीवैष्णवा मुक्तानां शुद्ध-सत्त्वात्मकतया ज्ञानात्मकत्वं (चिद्-घनत्वम् इव) वदन्ति। सर्वज्ञताऽप्य् अङ्गीकृता। किन्तु +अणुत्वं, भगवच्-छेषत्वं च वदन्तीति भेदः। अन्यथा न भेदः। 

## ब्रह्म-परिणाम-वादाः
अयं निरस्तो रामानुजार्येण [विस्तरतः](/AgamaH_vaiShNavaH/rAmAnuja-sampradAyaH/tattvam/rAmAnujaH/vedArtha-sangrahaH/sarva-prastutiH/08_bhAskaupAdhika-dvaita-nirAsaH/) -

> उपाधि-ब्रह्म-व्यतिरिक्त-वस्त्व्-अन्तरानभ्युपगमाद्
ब्रह्मण्य् एवोपाधि-संसर्गाद्
औपाधिकाः सर्वे (दुःखादि-)दोषा
ब्रह्मण्य् एव भवेयुः ।
>
> …
>
> यथा देवदत्तस्यैकस्मिन् हस्ते  
चन्दन-पङ्कानुलेप-केयूर-कटकाङ्गुलीयालंकारस्  
तस्यैवान्यस्मिन् हस्ते  
मुद्गराभिघातः कालानल-ज्वालानुप्रवेशश् च  
तद्वद् एवेश्वरस्य स्याद्  
इति ब्रह्माज्ञान-पक्षाद् अपि  
पापीयान् अयं भेदाभेदपक्षः -   
अ-परिमित-दुःखस्य पारमार्थिकत्वात्  
संसारिणाम् अनन्तत्वेन दुस्तरत्वाच् च ।


### प्रत्यभिज्ञा-दर्शनम्
श्रीमद्-अभिनव-गुप्तो वदति तन्त्रसारे -

> स एव स्वातन्त्र्याद्  
आत्मानं सङ्कुचितम् अवभासयन्न्  
**अणुर्** इति उच्यते ।+++(4)+++   
पुनर् अपि च स्वात्मानं स्वतन्त्रतया प्रकाशयति +++(क्षणिक-विकल्प-पर्वसु)+++  
येन +++(मातृ-मेयादि-भेदैर्)+++ +अनवच्छिन्न-प्रकाश-शिव-रूपतयैव प्रकाशते ।

अयं तर्हि प्रसिद्धः ब्रह्म-परिणामवादः - रामानुजार्येण सामान्यतो निरस्तः।  
पुनस् तत्र ब्रह्माज्ञानवादो ऽपि वर्तते - स्व-स्वातन्त्र्येण ब्रह्म स्वीयैकदेशे ऽज्ञानम् आरोप्य बद्धो भवतीति।


### वल्लभ-पुष्टि-मार्गः शुद्धाद्वैतम्
सच्-चिद्-आनन्दात्मकम् ब्रह्म।  
शाङ्करोक्ता माया तु निराक्रियते।  

> ब्रह्मणश् चिद्-संशाद् आत्म उद्भवति।  
ततो ब्रह्मांशो जीवः - तेनाद्वैतम् ।  

जगद् आधिभौतिकम् ब्रह्मेत्य् उच्यते।  

अत्र **अविकृत-परिणामवाद**  इति किम् अप्य् अतृप्तिकरम् उच्यते -  
ब्रह्मणि विरुद्ध-धर्मौ भवतः - तस्याचिन्त्यशक्तेर् इति।  
तत्त्वतो ऽद्वैते ब्रह्मणि दोष-प्रसक्तिः।  
अतो द्वैतम् मन्तव्यम् - "अद्वैतम्" एकस्माद् अन्यस्य +आविर्भावनाद् उक्तम् इति च। 

जीवेषु भेदत्रयम् - +++(संसार-)+++प्रवाहजीवाः, +++(नव-विध-भक्ति-)+++मर्यादा-जीवाः, पुष्टि-जीवाश् चेति।  
भगवद्-अनुग्रह एव मुक्ति-हेतुर् उच्यते - प्रेमादौ पुष्टिं जनयित्वा।  
ततो भक्तिर् विकसति - यद्-अन्तिम-दशायां व्यसनाख्यायां भगवद्-विरहो न सह्यतेतमाम्। 

मुक्ति-स्वरूपं मृतेः परं सेवोचित-शरीरान्तरं लब्ध्वा भगवत्-सायुज्यम्, तल्-लीला-रसनं च। 