+++
title = "01 जडद्रव्यसरः"

+++


<details><summary>उत्तमूरु-वीरराघवः अलभ्यलाभः</summary>

श्रीमद्वृषगिरिव्यक्तं विश्वरूप(तत्त)प्रदर्शकम् । अपार्थक्षेपिणं वन्दे वेङ्कटेशं परं महः ॥ १ ॥  
आनन्ददायिनी दृष्टा प्रकाशो विवृतिस्तथा । प्रथमा मुद्रिता नान्यः पूर्णोऽल्पा विवृतिः पुनः ॥ २ ॥  
व्याख्यानामुपलब्धानामपूर्णत्वात् अशुद्धितः । आवश्यकांशाः प्रायेण निवेश्यन्ते त्वविस्तरम् ॥ ३ ॥  
श्लोकार्थयोजनापूर्वं टीकावाक्यानि कानिचित् । पूर्वैरव्याकृतान्यत्र विव्रियन्ते यथामति ॥ ४ ॥

॥ ० ॥
</details>



<details><summary>उत्तमूरु-वीरराघवः अलभ्यलाभः</summary>

जडद्रव्यस्य जीवस्य नायकस्य तथा क्रमात् । बुद्धेरद्रव्यतत्त्वम्य सरा मुक्ताकलापगाः ॥ ५ ॥  
पद्ये हि 'साधये सर्वमर्थम् इत्याह तुर्यके । सर्वार्थसिद्धिरित्याख्या वृत्तेस्तस्मात् व्यधीयत ॥ ६ ॥  
श्रीभाष्यकारश्रीसूक्तिष्ववगाह एव गाढ एवं प्रमेयनिष्कर्षमजनयदिति तद्विरुद्धरुद्धपक्षनिरसनेन तत्स्थापनप्रवृत्तः निष्कृष्टभगवल्लक्ष्मणाचार्यमुद्रः तस्यैव जयशीलत्वमनुसंधत्ते जयतीति मंगलेन ।  
व्याख्याविधाने हेतुमाह तारेति । ताराकल्पे - नक्षत्रसदृशे । दूराद्वृत्त्या - स्वपरसर्वसिद्धान्तविशदानुसंधानाभावात् । दुरधिगमता - श्लोकार्थग्रहणसौकर्याभावः । वृतिशदाश वृत्येति रूपम् । तदा वृतिरावरणम् । सुधियां नक्षत्रवत् प्रकाशत एव मुक्ताकलापः । ये तु दूरात् वृत्या बहुदूरप्रवृत्तमोहमेघाद्यावरणेन तद्दुर्ग्रहत्वं पश्यन्ति, तेषां सर्वाधिगमाय, दूरस्थतया नक्षत्रवत् सूक्ष्मतया पश्यतां सर्वांशविशदाधिगमाय च वृत्तिः क्रियते । वृत्तिश्चेयमिति पाठः स्यात् । मूलवत् व्याख्याऽपि स्वकीयेति । सेयमिति पाठे भाष्यवार्तिकादिशब्दवत् वृत्तिशब्दो यत्रार्थे प्रसिद्धः, तादृशार्थ - भूतेत्यर्थः । सूत्रार्थः स्ववाक्यार्थश्च वर्ण्यते भाष्ये, उक्तानुक्तदुरुक्तार्थशीलनं वार्तिके इति तत्तल्लक्षणम् । विशदरुचिरव्याख्या वृत्तिः । नातिसंकोचखेदा - न विद्यते अतिसंकोचमूलकार्थग्रहणक्लेशो यस्यां सा । अस्माभिरेवेति । मूलकृतैवेत्यर्थः । "नक्षत्रपक्षे दूरस्थित्येत्यर्थः; ग्रन्थपक्षे वृत्त्याः व्याख्यायाः दूरात् अभावादित्यर्थः" इत्यानन्ददायिनी ।  
अद्रव्यपर्यन्तसर्वविचारोऽत्र कियत इति ज्ञापनाय, अद्रव्यभूतभगवद्दिव्यमङ्गलपरविग्रहवर्णविषयकं मङ्गलमारचयति लक्ष्मीति । कालिमा-कालत्वं कृष्णरूपम् । कैटभारिवपुःकालिमा संपदोघान् अस्माकं कलयतु इत्यन्वयः । कालिमविशेषणं सर्वं प्रथमान्तम् । प्रतियुगं व्यूहे वर्णभेदात् कलियुगे कृष्णरूपमिति संनिकृष्टतद्ग्रहणाय एष इत्युक्तम् । तस्य कालिम्नः उपचयहेतून् बहून् आह लक्ष्मीति । नित्यानपायिन्या लक्ष्म्या सततं दृश्यमानत्वात् तदीयोत्पलतुल्यनेत्रकान्त्या कालिमवृद्धिः; यया लक्ष्मीविग्रहे रक्तिमवृद्धिरेतन्नेत्राम्भोजश्रीसततपरिचयात् । नाभ्यां नाळीकं पद्मम् । तत्र रिंखन्मधुकरपटलीदत्तः हस्तावलम्बः = उच्छ्रायहेतुः यस्येति कालिमविशेषणम् । रिंखदित्यादिना तदा विधिगृहीतवेदापहारार्थमधुकैटभाक्रमणसमये परितो निष्क्रम्य मृगाणां परिभ्रमणं सूच्यते । तेन ब्रह्मणोऽतीव कर्मवश्यता ध्वन्यते । अविरलत्वं तुलसीदाम्नः आपादचूडं तुलसीधारणात् । भूमा - बहुत्वम् आधिक्यं कृष्णरूपस्य । कालिन्याः - यमुनायाः कान्ति हरतीति तन्मेलनादुपचयः । वस्तुतः कान्तिहारित्वं ततोऽतिशयितत्वम् । कैटभारेरिति अपहृतबेदपुनः-प्रदानाय कृतहयग्रीवावतारत्वमपि ज्ञाप्यते । तेन प्रतिकथकापहृततत्त्वपुनःप्रतिष्ठापनं चिकीर्षितं तदधीनमिति तदर्थमंगलमिदमिति व्यङ्ग्यम् । कालिम्नि विशेषणचतुष्टयात् सामान्यतः अद्रव्येषु जडजीवनायकबुद्धिरूपद्रव्यचतुष्टयगतत्वं ज्ञाप्यते । कालिमेति पुल्लिङ्गात् परिचयहस्तावलम्बादिपदतश्च तस्य पुरुषत्वेन रूपणं तस्य उत्पलश्री-पटली-तुलसीरूपसौभाग्यसंपन्नस्त्रीविशिष्टतया संवृद्धिसाहाय्यभूमवत्तया च संपदोघप्रदत्वशक्तिश्च व्यज्यते ।  
वृत्तौ - प्रतितन्त्रविशेषान् - स्वसिद्धान्तासाधारणार्थान् । नित्यानपायिलक्ष्मीकत्त्व-सर्वजगत्कारणत्व-अप्राकृतविग्रहकत्व-अप्राकृतद्रव्याराध्यत्व-अपवर्गान्तफलप्रदत्वादीन् हि श्लोको दर्शयति । संपत्पदेन विद्यासंपदो विवक्षणात् तदुचितनिर्देश आदावित्याह यज्ञेति । "यज्ञविद्या महाविद्या गुह्यविद्या च शोभने । आत्मविद्या च देवि त्वं विमुक्तिफलदायिनी" इति श्रीविष्णुपुराणे (१-४) इन्द्रकृतलक्ष्मीस्तोत्रे । लक्ष्मीत्यादि प्रथमविशेषणेन विद्याप्रदत्वं रिंखन्मधुकरेति गत्यर्थरिखिधातुप्रयोगात् मधुकरगतेश्च रींकाराविनाभूतत्वात् मधुरव्याहारप्रदत्वं दामेत्यनेन ज्ञानशब्दयोः तत्वमुक्ताकलापः सन्तत्यं संग्रथनावहत्वं कान्तिहारीति परज्ञानशब्दतिरस्कारकत्वञ्च ज्ञाप्यते । सम्पदोघानितीति इति शब्दसत्त्वात् परम्परा इत्यत्र उदाहरतीत्यनुषङ्गः । तद्गुणानामिति । अनेन कालिमेति उपलक्षणं वपुर्गतसौन्दर्यादीनां केटभारिगतज्ञानशक्त्यादीनाञ्च गुणानाम् । तेन तेपां सर्वेषां जीवीयगुणातिशयितत्वं कान्तिहारीत्यनेनोपलक्ष्यत इत्युक्तं भवति । कैटभेति मधोरप्युपलक्षणम् ।  
कैटभः कीटवद्भातो मधुश्च मधुपोपमः । पुरो यस्य, परस्तस्य कः परो भवितुं क्षमः ॥  
श्रीहयमुखरूपेण रजस्तमोरूपमधुकैटभद्वयसंहारात् अयथार्थज्ञानवारणेन यथार्थज्ञानप्रदत्वमस्य कालिम्न उक्तं भवति । यथास्थानमिति । उत्पलनालीकादिशब्दाज्जडलाभः, मधुकरशब्देन अस्माकमिति च अजडजीवसूचनम्, अविरलतुलसीत्यादिना नायकवैलक्षण्यस्य, कान्तिपदं प्रभास्थानीयधर्मभूतज्ञानसूचकम्, कालिमशब्दश्चाद्रव्याणामिति वक्ष्यमाणसरक्रमेण सर्वलाभः । तत्र मध्यमसरत्रयमजडविषयकम् । ॥ १ ॥
</details>



<details><summary>उत्तमूरु-वीरराघवः अलभ्यलाभः</summary>

सत्संप्रदायरिनद्धार्थानां सर्वेषामत्र यथावद्ग्रहणं भवतीति ग्राहयितुं स्वतातपादस्वपितामहस्वचार्यतदाचार्य ज्ञानशीलादिवेदनेन स्वस्याऽऽप्ततमत्वमावेदयति नानेति। "व्यतानीदित्याशंसायाम् । कर्तुमाशंसत इत्यर्थः । संकल्पमात्रेण सिद्धिं मत्वा वा भूतनिर्देशः? इति आ. दा. । यद्वा चिकीर्षितं ग्रन्थं करणानन्तरं पश्यद्भिर्यत् मनस्यनुसंधेयम्, तत् श्लोकद्वयेन दर्शयति नानेत्यादिना । अतो भाव्यनुसंधानवेलायां ग्रन्थस्य भूतत्वात् व्यातानीदिति निर्देशः । नानाविधानां स्वसिद्धान्तानां स्थापिका नीतयो यावद्दूरं गत्वा श्राम्यन्ति, ताद्दूरचिन्तया तच्छ्रमावगमेन सिद्धान्ते निर्मला धीर्यस्य । वैश्वामित्रस्येति च अनन्तसूरेर्विशेषणम् । सर्वं विशेषणमुभयान्वयि वा । रामानुजार्यात् आत्रेयात् स्वमातुलात् । विशिष्टयोः पुत्रपौत्रो भवन्नपि मातुलादश्रौषीदित्यनेनैव मातुलस्य तदतिशयितज्ञानानुष्ठानादिसिद्धिरित्याशयेन एतद्विशेषणानुक्तिः । भगवद्रामानुजोऽपर इति सूचनाच्च । चैत्रार्द्राजन्मभाक्त्वं चोभयोः । आचार्योपदिष्टसर्वगहनार्थधारणनैपुण्यं स्वस्य यन्मूलकं तं विशेषमाह वरदेति । वात्स्यवरदाचार्यः उक्तरामानुजार्यगुरुः । बाल्ये पञ्चवयस्कत्वदशातः प्रागेव देशिकस्य धारणसामर्थ्यमुपलभ्यायं तेनानुगृहीतः, "प्रतिष्ठापितवेदान्तः" ६ इत्यादिरीत्येति निश्चप्रचमेतत् । उद्दामः सर्वातिशायी भूमा बुद्धिवैशाल्यं यस्य सः । तदन्यदिति । अप्रामाणिकं मुमुक्ष्वनुपादेयञ्च परसिद्धान्तभूतमसत्त्वेन श्रुत्वेत्यर्थः । इदमिदमेवं खण्डनीयमित्यपि आचार्योपदिष्टमिति भावः ॥ (२) ॥
</details>



<details><summary>उत्तमूरु-वीरराघवः अलभ्यलाभः</summary>

तत्त्वान्येव मुक्ताः तत्कृतो भूषणं कलापः । तव मुक्तासाम्यप्रयोजकाकारान् दर्शयति - प्रज्ञेति । नानापरीक्षा - तत्तद्वादिभिस्सह चर्चावसरेषु स्वयं शोधनेषु च । अशिथिलविहितत्वं सूत्रस्य दृढतया निर्मितत्वम् । निबद्ध इति । प्रोताः ततश्चलनाभावाय पार्श्वयोः कृतग्रन्थयश्च भवन्ति मुक्ताः । वैधुर्यधुर्यः त्रासाभावं पूर्णतया वहन् इत्यर्थः । स्वरूपातिशयादिति । पूर्वश्लोके प्रबन्धृप्रभावप्रयुक्तोऽतिशयो दर्शितः, अत्र तु प्रबन्धस्वरूपेऽतिशय इति भेदः । प्रत्येकद्वारा एकैकमुक्ताद्वारा । क्वचित् - आभरणपक्षे । अन्यत्र प्रबन्धपक्षे । सारासारेत्यादि उभयसाधारणम् ॥ (३) ॥
</details>



<details><summary>उत्तमूरु-वीरराघवः अलभ्यलाभः</summary>

धार्यो हेतुर्जयादेरित्युक्तम् । जयमनपेक्षनाणानां विरक्तानामपि स्वापेक्षिततत्त्वज्ञानशेषतयैव सर्वततत्त्वविषयवैशद्यमपेक्षितमिति बोधनीयम्; अन्यथा सर्वग्रहणे तेषां प्रवत्तिर्मन्दा स्यादित्याशयेन प्रवृत्तं पद्यमवतारयति शिष्टेति । 'चोदितेति व्याख्यानं शासेरिदं रूपम्, न तु शिष्टेरिति ज्ञापनाय' इति आ दा. । जीवेशतत्त्वेति तत्त्वपदप्रयोगः तत्त्वमुक्ताकलाप इत्यत्र तत्त्वपदेन एतदद्वयमात्रं गृह्यतामिति शंकितुराशयस्फोरणाय । प्रमितिः शास्त्रजन्यं ज्ञानम् । तद्युता - तदधीना परोपासना । मुण्डकोपनिषदि "द्वे विद्ये वेदितव्ये परा चैवापरा च । तत्रापरा ऋग्वेद इत्यारभ्य, अथ परा यया तदक्षरमधिगम्यते" इति शास्त्रजन्यज्ञानोपासनज्ञानयोर्विधानम् । एतत्स्वारस्यात् परोपासनापदेन मुण्डकोक्ताक्षरविद्यामात्रं न ग्राह्यम्; किं तु सर्वापि मुक्तिविद्या ग्राह्येत्याह सर्वविद्येति । न मुण्डकोपनिषद्विद्याया एव परेति नाम, कि तु सर्वपरविद्याया अपीति भावः । तावन्मात्रस्य पराख्यत्वेऽप्यत्र षष्ठीतत्पुरुषोऽस्तु इत्याह परस्येति । यद्यपि जीवेशतत्त्वप्रमितिरेवेष्टा, तथापि साऽपि सर्वतत्त्वज्ञानसापेक्षेति सर्वतत्त्वनिरूपणमत्रेत्याह शक्य इति । सर्वतत्त्वनिरूपणेति । जडाजडद्रव्याद्रव्यादिसर्वज्ञानसत्त्वे एव व्याप्तेः साधुत्वासाधुत्वनिर्णयो भवेत् । व्याप्तिश्च सर्वप्रमाणेतिकर्तव्यताभूततर्कान्तर्भूता, क्वचिदर्थसाधकतयाऽनुमानग्रहणे तदन्तर्भूता चेत्यर्थः ।  
जगतो व्रह्मविवर्तत्ववादो मृषावादिनाम् । ब्रह्मपरिणामवादो भास्करस्य । तस्य यादवप्रकाशस्य च भेदामेदवादः । तत्र जडमात्रे तद्वाद आद्यस्य, जीवेऽपि तद्वादो द्वितीयस्य । अन्यतरासिद्धीति । वादिप्रतिगदिनोर्मध्ये एकस्य पक्षे असिद्धीत्यर्थः । पूर्वोक्तिदर्शिताया जयापेक्षाया दोषानावहत्वमाह परकल्पितेत्यादिना । प्रतिमतशब्दस्य प्रतिवादिपरतया प्रथमव्याख्या, सहयोगे तृतीया । प्रतिपक्षिपरत्वे वा प्रतिपक्षपरत्वे वा हेतुतृतीयया द्वितीयव्यारया । परम्परयेति । यत् साक्षान्मोक्षोपयुक्तं तदर्थमिदं, तदर्थार्थमिदमिति क्रमेण सर्वमपेक्षितमिति भावः ॥ ४ ॥
</details>



<details><summary>उत्तमूरु-वीरराघवः अलभ्यलाभः</summary>

पक्षाणामानन्त्येऽपि शास्त्रबाह्यकुतर्कमूलानां पक्षाणां शास्त्रेण बाधात् प्रायो भारः शमितः । ततः सर्वं सुकरमित्याशयेनाऽऽह आवापेति । आवापः संग्रहः; उद्वापः त्यागः। प्रयोगाभिप्रायमिति । अस्तित्वनास्तित्वयोरिति दुर्वचम्; एकत्रोभयाभावात् । अतः अस्तीति नास्तीति च प्रयोगयोरिति वक्तव्यमिति एवमुक्तमिति भावः । देहातिरिक्त आत्माऽस्ति नास्ति, आत्मनि नित्यत्वमस्ति नास्ति, आत्मनि जडत्वमस्ति नास्ति, ईश्वरोऽस्ति नास्ति इति आत्मेश्वरद्रव्यगुणादिषु तत्तदर्थेषु एवं प्रयोगादानन्त्यम् । एकपुरुषोक्तानामंशानां मध्ये कतिपयत्यागेनान्योक्तकतिपयावापेन स्वयमन्यकल्पनया च अस्तित्वनास्तित्वांशानन्त्यात् कृतान्ताः - निर्धारितांशाः सिद्धान्ताः बहवः अनन्ताः भवन्ति भविष्यन्ति च एकविषयेऽपि कवीनां काव्यरचनाभेदवत् । कीतिकतीत्यस्य बहव इत्यर्थः । तथापि प्रत्यक्षमूलकः प्रत्यक्षतुल्यशास्त्रमूलकश्च तत्त्वनिश्चयः निस्समत्वात् प्रबलत्वात् सर्वतत्पक्षलोपकः । तत्र प्रत्यक्षमुदाहरत्ति पुंस्त्व इति । स्थाणुर्वा शिलावा पुरुषो वेति विवादे स्थाणुत्वादिसाधककुतर्कनिरासः पुरुषत्वदर्शने स्वयमेव भवति । शास्त्रोदाहरणमपीदम् । जगत्कारणं किमिति विचारे तत्र पुरुषसूक्तादियलात् श्रीमत्पुरुषोत्तमत्वे तत्र पुरुषसूक्तादिना दृष्टे – विशदंज्ञाते सति स्थाणुत्वं रुद्रत्वं विधित्वमित्यादयः पक्षा नोन्मिषन्तीति । इतरशंकापरिहाराय इतरस्वरूपज्ञानं नापेक्षितम्; तत्तद्वस्त्वसाधारणधर्मज्ञानमेवालमिति भावः । प्रतिरोधः - सत्प्रतिपक्षः ॥ ५ ॥
</details>



<details><summary>उत्तमूरु-वीरराघवः अलभ्यलाभः</summary>

तत्त्वमुक्ताकलापनाम्नैव नानातत्त्वसद्भावः तत्त्वपदेन सामान्यलक्षणञ्च सूच्यते । तदेव नानात्वं सामान्यनिर्देशपूर्वकं विशदयति द्रव्येति । तद्विदः तत्त्वविदः यद्वा द्रव्याद्रव्यविदः तत्त्वं मितमाहुः द्रव्याद्रव्यभेदात् द्विविधञ्चाहुः । आहुरित्यस्य उपरि प्रतिवाक्यमन्वयः । द्रव्यं जडमजडमिति द्वेधा विभक्तमाहुः । प्राच्यं जडमव्यक्तकालावाहुः । अन्त्यमजडं प्रत्यङ् पराक् चाहुः । तत्र प्रथमं प्रत्यक् जीवेशभेदादुभयथा आहुः । तत्रापरं परागपि नित्यविभूतिर्मतिश्चेत्युभयथा आहुः । तत्राऽऽदिमां नित्यभूतिं एकदेशिनो जडामाहुः । तदा जडत्रैविध्यं पराच एकविधत्वञ्च भाज्यम् । तच्च प्रमाणस्वारस्यदर्शिनामस्माकं नेष्टमित्यर्थः । मितमित्यस्य सामान्यतः निश्चितमित्यर्थे अतत्त्वसाधारण्यात् तत्त्वपदार्थता न स्यादिति प्रमितमित्यर्थवर्णनम् । प्रमितत्वं सामान्यधर्मः । ननु प्रमितत्वमप्येकं तत्त्वम् । तत्र कथं प्रमितत्वम् । स्वस्मिन् स्ववृत्त्ययोगात् । अवृत्तौ, कथं स सामान्यधर्मः । प्रमिततात्वेन रूपेण सामान्यतेति चेत्, एवं सति प्रमितत्वे प्रमितत्वं तत्रान्यत् प्रमितत्वं तत्रान्यत् तदित्येवमनवस्थेत्यत्राह स्वपरेति । प्रमितत्वं नाम विषये प्रमासंयोगः । तस्य प्रमायां विषये च स्वरूपमेव संबन्धः । तत्र नामवस्था । सैव प्रमा विषयव्यवहारं स्वव्यवहारं विषये स्वसंयोगव्यवहारञ्चापादयति ॥ तस्मिन् प्रमितत्वे स्यकीयपरकीयज्ञानान्तरवेद्यत्वमपि संभवतीत्यनवस्थेति चेत् - तस्यापि ज्ञानान्तरीयस्वरूपात्मकसंबन्धरूपतया नाधिकपदार्थकल्पनेति भावः । साधर्म्येति । अस्य वैधर्म्यरूपत्वं न भवति । लोके अप्रमितवस्त्वभावात् । व्यावर्तकत्वं हि लक्षणधर्मः; तदत्र नास्तीति भावः । पक्षान्तरमाह निर्दिष्टेति । निर्दिष्टपदं लक्ष्यर्थकम् । सर्वलक्ष्यवृत्तित्वे स्वति लक्ष्येतरवृत्तिरहितत्वं लक्षणलक्षणम् । वृत्तिः आधेयता; तद्रहितत्वम् । न च प्रकृते लक्ष्येतपप्रसिद्ध्या लक्षणमिदमनन्वितमिति वाच्यम् - इतरवृत्ति(भेदवद्वृत्ति)त्यसंबन्धेन लक्ष्याभावस्यैवोत्तरदलार्थत्वात् मितत्वरूपधर्मे तेन संबन्धेन घटादिवैशिष्ट्ये सत्यपि सामान्यतः लक्ष्यभूततत्त्ववैशिष्ट्यस्य दुर्वचतया तेन व्यधिकरणसंबन्धेन तत्त्वाभावसत्त्वात् । यद्वा स्वाश्रयभिन्नवृत्तिप्रकृतलक्षणको यो यो धर्मः तद्भिन्नप्रयतलक्ष्यतावच्छेदमधर्मकत्वं द्वितीयदलार्थः । घटत्पादिकं स्वपदग्राह्यम् । तत्त्वपदव्यवहार्यत्वं तु न तथा । अथवा लक्षणे व्याप्यत्वकथनात् लक्ष्यतायच्छेदके व्यापकत्वसिद्ध्या स्वव्यापकलक्ष्यतावच्छेदकव्यापकत्वं लक्षणलक्षणम् । तदिहाक्षतमिति ।   
ननु षट्पदार्थी सप्तपदार्थी षोडशपदार्थीत्येवं तत्र तत्र विभागे सति कथं द्वये सर्गन्तर्भाव इत्यत्राह अत्रेति । तत् तद्भिन्नञ्चेति विभागे तृतीयकोटिर्न भवति । यथा भावोऽभावश्चेति सर्वप्रभेयविभागे । तदुक्तम्, 'परस्परविरोधे हि न प्रकारान्तरस्थितिः' इति । परं तु अस्मत्पक्षे अभावस्य भावेऽन्तर्भावात् तथा विभागो नेष्टः । न च नीलपीतादिवत् परस्परविरोधः; किन्तु तत्प्रतियोगिकाभावरूपत्वेन । ननु अद्रव्यत्वं द्रव्यभेदः । द्रव्यत्वञ्च जातिर्नेष्यते । तथाच अद्रव्यत्वं पृथिवीभिन्नत्वजलभिन्नत्वादिरूपमेव । तत्रैकस्याद्रव्यत्वस्य विवक्षायां द्रव्यमेवान्यत् अद्रव्यं तृतीयं भवतीति नीलपीतादितौल्यात् कथं द्वेधमेवेत्यत्राह द्रव्यत्वात्यन्तेति । तत्र द्रव्यं दशावदिति सामान्यलक्षणस्य वक्ष्यमाणत्वात् जात्यस्वीकारेऽपि तत्सामान्याभाव एवाद्रव्यत्वमिति न दोष इति भावः । लक्ष्यत इति । अव्यक्तपदं विशेषणोपलक्षणसाधारण्येन अव्यक्तत्वावस्थाश्रय इत्यर्थकम् । अतो व्यक्तव्यवच्छेदो नेति भावः । पृथक् व्यक्तवचनं हि अन्यद्रव्यत्व एव भवति । परस्मा एवेति । एकप्रत्यग्द्रव्यस्य अन्यप्रत्यग्द्रव्यं प्रति (आत्मान्तरं प्रति)धर्मभूतज्ञानेन भासमानत्वात् पराक्त्वापत्तौ विमागव्याघातः स्यात् । अत एवकारः । तथा च स्वस्मै अप्रकाशमानत्वं प्रकाशफलित्वानाश्रयत्वं पराक्त्वम् ॥ ६ ॥
</details>



<details><summary>उत्तमूरु-वीरराघवः अलभ्यलाभः</summary>

द्रव्यं दशावदिति । लक्ष्यतावच्छेदकं संयोगवत्त्वम् । 'दशाशब्दस्यावयवार्थकत्वे नित्येष्वव्याप्तेः विकारधर्मेत्याह’ इति-आ-दा । अद्रव्ये शब्दादावपि, वेदोऽनधीतो न भुनक्तोत्येवमधीतत्वानधीतत्वादिदशासत्त्वात् रूपादिषु प्राय उत्पत्त्यादिदशासत्त्वाच्चातिव्याप्तिः; अतोऽप्याह विकारेति । आगन्तुकापृथक्सिद्धधर्म इत्यर्थः । आगन्तुकत्वं धर्म्यधिकरणक्षणोत्तरक्षणोत्पत्तिकत्वम् । अतो गुणगतशक्तिमादाय न गुणेऽतिव्याप्तिः । तस्यास्तत्र सहजत्वात् सहजजातीयत्वाच्च । गुणविषयकज्ञानादिकमागन्तुकमादायातिव्याप्तिवारणायपृथक्सिद्धेति । ननु स्वरूपविकाररहितेश्वरादो कथमिदं लक्षणमित्यत्राह ईश्वरादावपीति । तस्य मूर्तस्य । अव्यक्तकालयोर्मध्ये इति वैशद्यायोक्तम् । इहेत्यस्य द्रव्यावान्तरभेदेपु उक्तेष्वित्यर्थः । सत्त्वपूर्वैः - सत्त्वदिभिर्गुणैरुपेता भवति प्रकृतिः । रजोवत्त्वं तमोवत्त्वं बन्धकसत्त्ववत्त्वं च प्रकृतिलक्षणम् । नित्यविभूतिवारणाय बन्धकपदम् । जडत्वे सति सत्त्ववत्त्वमपि नित्यविभूत्यजडत्वपक्षे सुवचम् । व्यवहारेति । 'हूतिराकारणाऽऽह्वाने' इत्यादौ व्यवहारे आङ्पूर्वस्य कृञोऽनुशासनात् आकृतिशब्दस्य व्यवहारार्थत्वमिति आ-दा । काले क्षणरूपपरिणाममात्रस्वीकारात् अब्दमासादिव्ययहारस्य क्षणसमुदायविशेषैरेव निर्वाहात् अवस्थारूपाब्दाद्याकृतेर्दुर्वचत्वात् व्यहारेत्युक्तम् । सर्वविधपरिणामपक्षे आकृतिशब्दो मुख्यार्थं एवेत्याह तत्तत्परिणामेति । अणुत्वे सति ज्ञानवत्त्वं जीवलक्षणम् । अणुभिन्नत्वे सति आत्मत्वमीशलक्षणम् । लक्ष्म्या अपि ईशरत्वम् । त्रिगुणान्यप्वमित्यनेन रजोगुणरहितत्वं तमोगुणरहितत्वं वा विवक्षितम् । एवमबन्धकसत्त्ववत्त्वमपि पृथग्लक्षणम् । तथैवेत्येतत् व्यर्थमिति शंकां परिहरति एतावदिति । तथा - प्रकृतिवत् सत्त्वयुक्तैव; ननु रजोयुक्ता तमोयुक्ता वेति मूलार्थः । अभिप्रायान्तरमाह रज इति । प्राकृतस्य सत्त्वस्य बन्धकत्वात् अन्यस्य तदभावात् वैलक्षण्येऽपि 'तत्र सत्त्वं निर्मलत्वात् प्रकाशकम्' इति पूर्वार्धोक्तांशमात्रेण साजात्यमिति ज्ञापनाय तथैवेत्युक्तमिति भावः । अत्र, तत्र सत्त्वादिति पठित्वा वाक्यच्छेदनमशुद्धम् । एवं विविधभौतिकपरिणामवत्त्वरूपत्रिगुणसाम्यमपि तथैवेति पदविवक्षितं भाष्यम् । ननु ज्ञातुर्ज्ञेयावभास इति मतिलक्षणमयुक्तम् । ज्ञानलक्षणमध्ये ज्ञानस्य [द्विः] घटनादात्माश्रयादित्यत्राऽऽशयं दर्शयति अहमित्यादिना । केचित् ज्ञात्रतिरिक्तज्ञानं न स्वीकुर्वन्ति वेदान्तिनोऽपि; ज्ञेयमपि ज्ञानमेव मन्यन्ते बौद्धैकदेशिनः; अनुभवविरोधात् तदुभयमुपेक्ष्यमिति ज्ञापनाय ज्ञातुर्ज्ञेयेति पृथक्करणम् । एवं भेदव्युन्पादनात् स्वभिन्नप्रकाशकत्वमिति धर्मभूतज्ञानलक्षणमुक्तं भवति । तदेवोक्तं श्रीमति रहस्यत्रयसारे 'धर्मभूतज्ञानस्य विषयित्वं विशेषः' इति । ननु सूर्यस्य प्रभाद्वारेवाऽऽत्मनोऽपि ज्ञानद्वारा वस्तुप्रकाशकत्वमस्ति । ततः तत्रातिव्याप्तिः । यदि अवभासपदेन विपयविषयकप्रसरणमात्रविवक्षा, तर्ह्यप्रसरणावस्थायामव्याप्तिरित्यत्राह तादृशेति । प्रसरणावस्थाश्रयत्वमेव लक्षणम् । न तत् आत्मनि । आश्रयत्वञ्च विशेषणोपलक्षणसाधारणमिति नाव्याप्तिरपीति भावः ॥ ७ ॥
</details>



<details><summary>उत्तमूरु-वीरराघवः अलभ्यलाभः</summary>

उभयमसिद्धमिति । द्रव्याद्रव्यप्रभेद उक्तो न युक्तः । तयोरेकतरमात्रसत्त्वादित्यर्थः । तत्र अद्रव्यमात्रस्वीकारपक्षखण्डनम् एकार्थेत्यादिपादत्रयेण । एकद्रव्यमात्रस्वीकारखण्डनं चतुर्थपादेन । रूपादेराश्रयाभावादिति प्रथमपक्षोपन्यासः । अथ द्वितीयस्य । रूपादितयेति । रूपत्वरसत्वादिनेत्यर्थः । आदिपदेन रूपवत्त्वादेरपि ग्रहणात् एकमेव रूपत्वादिना रूपवत्त्वरूपेण च विकल्प्यते - भ्रान्त्या विषयीक्रियत इत्यर्थः । एकेनैवेति । एकश्लोकेनैवेत्यर्थः । प्रथमपक्षोपन्यासः एवमाहुरित्यादिना । चत्वारः - रूपरसगन्धस्पर्शाः । यथा आकाशो न भूतान्तरम्, किं त्वावरणाभावमात्रम्, तथा तद्गतत्वेनेष्टः शब्दोऽपि न पृथक्; किं तु रूपादिकमेवेति प्रायो वैभाषिकाः । तदेकदेशिनो वात्सीपुत्रास्तु पृथक् शब्दं स्वीकुर्वन्ति । वत्सीपुत्रच्छात्राः वात्सीपुत्राः । अपरे – इतरवैभाषिकाः । एकार्थेत्यादिना । दृष्टमेव घटं स्पृशामीति ज्ञानं दृष्टत्वस्पृश्यमानत्वोभयातश्रयैकवस्तुविषयकम् । रूपस्पर्शाद्यतिरिक्तद्रव्यास्वीकारे चेदं न घटते, दृष्टत्वस्य स्पर्शे, स्पृश्यमानत्वस्य च रूपे अभावात् । नन्विदं न दर्शनं भवति स्पृशामीत्यस्यायोगात्; नापि स्पर्शनम्, दृष्टमित्यस्यायोगादिति चेन्नदर्शनस्पर्शनाभ्यां ज्ञाता प्रत्यभिज्ञा हीयम् । इदमहं पश्यामीति दर्शनम्; इदमहं स्पृशामीति स्पर्शनम्; अथ दृष्टमेव स्पृशामीति चाक्षुषसंस्कारसहकृतत्वगिन्द्रियाधीना प्रत्यभिज्ञा । अर्थसमाजग्रस्ततया उभयेन्द्रियजन्यैकज्ञानस्वीकारे तु दर्शनस्पर्शनाभ्यामित्यस्य चक्षस्त्वगिन्द्रियाभ्यामित्यर्थः स्यात् । दृढतरेति । दृढत्वमसंशयरूपत्वम् । तरबर्थोऽतिशयः पश्चादप्यबाध्यत्वम् । संशयस्याप्येकधर्मिविषयकत्वमस्ति; अथापि तत्र विरुद्धनानाधर्मावगाहित्वमपि । नात्र तत्; वाकारानुल्लेखात् । स्वारसिकेति । बाधत्य स्वारसिकत्वे सर्वेषामपि स्यात् । बौर्द्धेः स्वसिद्धान्तानुरोधेन बाधकल्पने तु तस्य न स्वारसिकत्वम् । अनन्यथासिद्धेरिति । दृष्टं स्पृशामीत्यस्य दृष्टरूपघटितसंघातघटकं स्पर्शमनुभवामीत्यर्थकल्पनेनान्यथासिद्धिर्वाच्या; संघातादेरयोगादिति तद्दूषणं समनन्तरमेवेति भावः । ननु “दर्शनसार्शनाभ्यामेकार्थग्रहणात्” इति न्यायसूत्रार्थः किलायम् । ततः त्रत्रत्यग्रहणपदत्यागेन प्रत्यभिज्ञेति कुत इत्यत्राह ग्रहणमिति । व्यक्त्त्यर्थेति । सर्वेषां क्षणिकत्वात् दृष्टस्य स्पर्शनकालेऽभावात् अयं विपर्यय इति न युक्तम्; अबाधात् । प्रत्यभिज्ञायैव क्षणिकत्वभंगात् । अत एवाबाधात् ज्ञातुरैक्यमप्यतः सिध्यति । तथात्वे - स्पर्शस्यापि चक्षुर्विषयत्वे । अतः - दर्शनस्पर्शनोभयविषयविषयकत्वात् । ननु दर्शनस्पर्शनकालयोर्भिन्नत्वात् दर्शनकाले रूपत्वावस्थापन्नमेव पश्चात् स्पर्शत्वावस्थापन्नं जातं त्वचा गृह्यत इति प्रत्यभिज्ञोपपत्तिरिति शंकते नन्विति । क्षणिकत्ववादिनेदं दुर्वचमित्याह नहीति । नन्वस्मत्पक्षे स्थित्वा प्रश्रे कः समाधिरिति चेत्, एकेन रूपग्रहणकाल एवान्येन त्वचा ग्रहणात् अवस्थापक्षे तदयोगात् रूपस्पर्शौ द्वौ युगपत् स्थितौ भिन्नावेव । तत्र न कस्यापि दर्शनस्पर्शनोभयविषयत्वमिति । वैभाषिकैकदेशी विभज्यवैभाषिक इति कथितः, 'अत्थिहि भिक्खो अकदअं' (अस्ति हि भिक्षोरकृतकम्) इति नित्यमपि किञ्चित् बुद्धेष्टत्वेनाह । तदत्र, 'न हि किञ्चित् स्थिरं....त्वन्मते' इति कथमित्यत्राह विभज्यवैभाषिकेति । “विभागेन नित्यवस्त्वङ्गीकारात् विभज्यवैभाषिक इति नाम” इति आ.दा. । “वैभाषिकपक्षः विभज्य - विशिष्यातिमन्दः । सौत्रान्तिकपक्षे ज्ञाने बाह्यवस्तुना स्वाकारसमर्पणात् आकाररूपावस्थायाः सुवचत्वेऽपि वैभाषिकपक्षे तदयोगात्” इति केषांचिद् व्याख्यानमपि तत्रानूदितम् । परमतभङ्गे - 'विभज्यवैभापिकः' इति वैभापिकविशेषस्य नामेति स्पष्टम्; अत्यथा तत्रानन्वयात् । अतः विभज्येति न पृथक्वार्यम् । परंतु द्विवचनविभज्योपपदेति पाणिनिसूत्रदर्शिततया विभक्तव्य इत्यर्थे विभज्य इति यत्प्रत्यवान्तस्य साधुत्वात् विभज्यः प्रसिद्धबौद्धगोष्ठीतो विभक्तव्यो वैभाषिक इति तदेकदेशिनामेदम् । यत्सत् तत् क्षणिकमित्यनुमानत्यागे तुल्यन्यायेन सर्ववस्तुस्थिरत्वापत्तौ अपसिद्धान्त इत्याशयेन तस्य विभज्यता । अत एवाति मन्द इत्युक्तम् । अयं रूपादिकमनेकं क्षणिकमेव स्वीकृत्यापि बौद्धागमबलात् स्थिरकिञ्चिद्वादी । चतुर्थपादेन निरसिष्यमाणस्तु कृपाणेऽनेक प्रतिबिम्बवत् एकत्र रूपादिकं कल्पितमिति वादी एतदन्यः । भावप्रकाशे वात्सीपुत्राणामेकात्मतत्त्ववादित्वमुक्तं तत्त्वसंग्रहपञ्चिकां प्रदर्श्य ।  
नन्वेकवस्त्वन्तराभावेऽपि रूपादिकमसंघातावस्थमेकैकेन्द्रियग्राह्यम, संघातापन्नं तु द्वीन्द्रियग्राह्यमिति शंकते संघातादेरिति । आदिना अतिरिक्तद्रव्यं विना वक्ष्यमाण अनुमान-भेदाग्रह-वासनादिपक्षग्रहणम् । अवयवातिरिक्तावयव्यनंगीकारेपि अवयवसंसर्गविशेषस्यास्मन्मते स्वीकारवत् रूपस्पर्शातिरिक्तद्रव्यानिष्टावपि रूपस्पर्शसंसर्गोऽवर्जनीय इत्याशयेन संसर्गाख्यधर्मेन्युक्तम् । परं तु संसर्गस्य संबन्धिद्वयग्रहणाभावे ग्रहणायोगात् द्वीन्द्रियग्राह्यत्वं संसर्गे दुरुपपादम्, रूपादेराधेयतया प्रतीतिस्वारस्यभंगश्चेति ध्येयम् । तेनेति । एतेन संसर्गरूपधर्मपक्षनिरसनेनेत्यर्थः । अस्य निरस्तमित्यत्रान्वयः । द्धितीये - असत्यत्वपक्षे । सेनावनादौ देशैक्यमादाय संघातव्यवहाराद- त्राप्येवमिति पक्षं निरस्यति देशेति । तस्मिन्नेव देशे पूवोत्तरकालवर्तिनामप्येकसंघातनिवेशापत्तिरिति दूषणम् । क्षणिकत्वात् कालभेदेन देशभेद इति शंकते देशोपीति । अथ देशः क इति पृच्छन् निरस्यति न चेति । आकाशादीति । आदिपदेन दिगादिग्रहणम् । आवरणाभावादीति । आधारत्वानर्हपदार्थत्वान्न देशत्वमिति भावः । उपादानेति । तार्किकमते रूपादीनामाधारभूतद्रव्योपादानकत्वस्वीकारात् उपादानं देशः, न त्वन्मत इति भावः । तत्संघातस्यापीति । रूपादिसंघातात्मकघटाद्याधारदेशभूत पृथिव्यादेरपि रूपाद्यन्तरसंघातरूपतया तत्संघातस्य देशान्तरैक्यरूपत्वेऽनवस्था; पृथिवीरूपसंघातस्य स्वोपपाद्यघटात्मसंघातमादायोपपादने चान्योन्याश्रयः ।  
अत्र त्वन्मत इत्यादिः इत्यर्थ इत्यन्तः कुण्डलितो भागो लेखकवाक्यम्, न तु वृत्तिग्रन्थः ।  
एवं दृष्टमेव स्पृशामीत्यस्य संघातघटनेनार्थवर्णनं निरस्तम् । अथ तदघटनेन दृष्टवस्त्वनुमितं स्पृशामीत्यर्थवर्णनं शंकते अथस्यादिति । एकाश्रयत्वेति । रूपेण हेतुना रसानुमानं हि व्याप्तिग्रहात् । स च हेतुसाध्ययोर्नियतसामानाधिकरण्यग्रहः । अधिकरणभूतद्रव्यास्वीकारे कथमिदमिति भावः । अन्यथा शंकते दृष्टे इति । तयोः - रूपस्पर्शयोः । अन्यथा रसं पश्यामीत्यपि स्यात् । तत्र चेत् भेदग्रहः, सोऽत्राप्यविशिष्ट इति ।  
यौक्तिकेति । ज्ञानगताकारेणैव निर्वाहे लाघवमिति बाह्यविषयतदाकारापलापो योगाचारस्य; इन्द्रियग्राह्यरूपादिभिरेव निर्वाहे लाघवमिति द्रव्यापलापस्तवेति समत्वमेवेति । द्रव्याद्रव्यद्वयमनंगीकृत्य एकस्यैवानेकस्वभावतया अनेकेन्द्रियग्राह्यत्वमिति वदतः पक्षमनुवदति यत्तु इति । स्वरूपपदेन गुणगुण्येक्यमुक्तम् । स्वलक्षणपदं स्वात्मकार्थकं व्यक्तिपरम् । द्वित्रिचतुस्स्वभावा इति । द्विस्वभावः त्रिस्वभावश्चतुस्स्वभावश्चेति द्वन्द्वः । वक्रदुर्घटलदण्डावितिवत् । स्पर्शरूपे, स्पर्शरूपरसाः, स्पर्शरूपरसगन्धाश्च ते । तदप्यसदिति । किं स्वभावपदेन एकत्रैव स्पर्शत्वरूपत्वादिधर्मवत्त्वविवक्षा उत स्पर्शरूपादिधर्मवत्त्वस्य क्वचिदाधारे विवक्षेति विकल्पमभिप्रेत्य क्रमेण खण्डनम् एकस्येत्यादिना । एकस्य वस्तुतोऽनेकस्यभावत्वायोगेऽपि कल्पना युज्यत इतीदमाशंक्य निरस्यति एकस्मिन्नेवेति । सर्वत्रासिद्धस्येति । तदुक्तं वैशोषिकदर्शने, भाक्तं मुख्यसापेक्षमिति । विपरिवर्तस्येति । अभेदाग्रहात् भेदसिद्धेरित्यर्थः । भेदोपलम्भोऽप्यस्तीत्याह नहीति । गृह्यमाणस्य भेदस्य युक्त्या बाधोऽप्यशक्यः, युक्तीनामेव दुष्टत्वादित्याह सहेति । चतुष्टयं बुद्धिसरे व्यक्तम् । सहोपलम्भे नियमं निरस्यति न चेति । रूपिविषयकताव्यापकत्वं न तद्गतरूपविषयकत्वे; शंखग्रहेऽपि श्वेताभिग्रहात् । स्वगतरूपविषयकताव्यापकत्वं रूपिविषयकत्वेऽपि न; शंखः पति इत्यत्र पीतरूपग्रहेऽपि पित्तत्वेन पित्तद्रव्याग्रहात् । सहोपलम्भनियमो वैभाषिकेणैव दूषित इत्याशयेनाऽऽह किमपराद्धमिति । गुणगुण्यभेदवत् योगाचारसंमतज्ञानज्ञेयाभेदस्यापत्तिरित्यर्थः । तत्कृतं निरसनप्रकारमेवाह अतप्त इति । साहित्यं हि उभयसापेक्षत्वात् भेदसाधकमिति । किञ्चेति । रूपि रूपाद्भिन्न रूपाग्राहिस्पर्शग्राह्युपलम्भविषयत्वात् । एवं स्पर्शवदादिपक्षकानुमानमपीत्यर्थः । रूपादि साधकत्वाभिमता बौद्धोक्ता युक्तिरेव तदन्यद्रव्यसाधनेऽपि क्रमत इत्याह यत्तदिति । अनुपप्लवेति । माध्यमिकेन शून्यत्वमास्थितम् । योगाचारेण विज्ञानम् । सौत्रान्तिकेनानुमेयत्वेन बाह्यम् । वैभाषिकेण प्रत्यक्षत्वेनापि रूपादिबाह्यम् । तत्तदिष्टांशवाधे प्रयस्यतः प्रतिवादिनः प्रति तैरिदमुच्यते - अनुपप्लवस्य दुष्टेन्द्रियजन्यज्ञानविषयत्वादिरूपोपप्लवरहितस्य भूतार्थस्य यथाभूतार्थस्य यः स्वभावः स्वारसिकबाधरहितज्ञानगृहीताकारः, तस्य यत्नकत्त्वेऽपि प्रयासकरणेऽपि विपर्ययैः प्रयासकल्पितबाधज्ञानैर्न बाधः । बुद्धेः - प्रागुत्पन्नस्य ज्ञानस्य तत्पक्षपाततः – स्वविषये आदरात् । बुद्धेः स्वविषये पक्षपात इति कृत्वैव हि बाधज्ञानविषय एषितव्यः, सोंशः पूर्वबुद्धेरपि समाप्तः । अतो रूपादिसाधकानामिव द्रव्यबुद्धीनामपि प्रामाण्यात् तद्बाधकानामेव विपर्ययत्वमबाधकत्वञ्चेति । वाध इत्यत्र 'बाधा' इति, तत्पक्षपातत इत्यत्र सत्पक्षपातत इति च पाठान्तरम् ।  
तृतीयपादमवतारयति बुद्ध्यन्तराणीति । अभिन्नेति । द्वीन्द्रियग्राह्यतामुखेन प्राक् गुणातिरिक्तं साधितम्; इदानीमेकेन्द्रियजन्यज्ञानद्वयमुखेनैवेत्यर्थः । श्लोके प्रत्यभिज्ञादीत्येतदनन्तरम् 'अवगमयति वस्तु रूपादितोऽन्यत्' इत्यस्यानुषङ्ग इति तद्वदित्यनेन स्पष्टम् । प्रथमेन आदिना आसन्नत्वग्रहणम् । दूरादविशदं दृष्टं आसन्नत्वाद्विशदं पश्यामीति प्रत्यभिज्ञा ग्राह्या । प्रत्यभिज्ञादीति आदिना संशयविपर्ययग्रहणमिति वक्ष्यति । ननु द्रव्याभावेऽपि वैशद्यनिर्वाहः, रूपं यथा वर्तते तथा तद्ग्रहणं विशदग्रहणम्, अयथा ग्रहणमविशदग्रहणमित्यत्राह न चेति । पीतशंखभ्रमस्थले पीतरूपं पित्तगतं तथा पित्तगतत्वेन न गृह्यते, तथापि तत्र वैशद्यमिष्टमिति भावः । न च नील नीलतरमित्यादौ स्थितस्यातिशयस्याग्रहणे अवैशद्यमस्मदिष्टमिति वाच्यम्; तथा तारतम्यरहितरूपादिस्थले वैशद्यादेः वक्तव्यत्वात् । परिमाणभानेन संख्याभानेन वा वैशद्यनिर्वाहं निरस्यति नापीत्यादिना ।   
विशेषाग्रहात् - स्थाणुत्वाद्यदर्शनात् । समानधर्मः ऊर्ध्वत्वादिः । तत्र स्थाणुत्वपुरुषत्वरूपानेककोट्युपस्थितौ संशयः विपरीतैककोटिमात्रोपस्थितौ विपर्यय इति । मा भूदधिष्ठानग्रहस्य कारणत्वमित्यत्राह तथादृष्टीति । तथैव दर्शनादेष्टव्यमेतत् । अन्यथा एकधर्मिविशेष्यकत्वाद्यनिवेशे संशयत्वादि दुर्वचं स्यादिति । अन्यान्यदप्यादिपदग्राह्यमाह बाधकधीरित्यादिना । धर्मधर्मिणौ भिन्नाभिन्नाविति भेदाभेदवादिभिर्भेदांशसाधनायोक्तमत्र साधकतयोपन्यस्यति तदिदमिति । आविर्भावेति । अत्रानन्ददायिनी - शुक्तिगतेदन्त्वादिः आविर्भावः, शुक्तित्वादिः तिरोभावः । इदन्त्वादेः सर्वदा आविर्भूतत्वात् प्रकाशमानत्वात्, शुक्तित्वादेर्विशेषस्य च कदाचिदप्रकाशात् तिरोभावात् । तत्रानुयायि धर्मि, अननुयायि अगृहीतं धर्मभूतमिति तयोर्भेदः । प्रकारान्तरमाह यत्र वेति । शुक्तित्वादिर्ग्रहणात् प्रागेव इदन्त्वेन धर्मि गृह्यते, यत्र धर्मिणि ज्ञानं धर्मग्रहणात् प्रागेव भवेत् तदन्यदिति । अत्रार्थे क्लेशात् प्रकारान्तरत्वाभावाच्चान्यथा व्याख्यातव्यम् - भेदाभेदवादिभिः कार्यकारणस्थले तदिष्टिः प्रथममुच्यते; अन्यादृशधर्मधर्मिस्थले च पश्चादिति । अयमर्थः धटत्वाद्यावस्थाविर्भावतिरोभावधर्मकेषु मृद्द्रव्यादिषु पिण्डत्पघटत्वकपालत्वाद्यवस्थास्वनुयायि धर्मि । अवस्थाश्च मिन्नाः । पिण्डघटादेर्भेदव्यवहारोऽप्यवस्थामादाय । ज्ञातत्वाज्ञातत्वरूपवैषम्यमादाय अवस्थातदतिरिक्तसकलविशेषानुरोधेन चाह यत्र वेति । अतो धर्मधर्मिभेदः स्वीकार्यः । ननु धर्मं विनापि धर्मिग्रहणमिष्टञ्चेत्, कथं नैयायिकादिसंमतनिर्विकल्पकज्ञाननिरासो भवद्भिः क्रियत इत्यत्राह अगृहीतेति । प्रथमपिण्डग्रहणेऽपि इदमित्थमित्येव भानम् । गोत्वाद्यनुवृत्त्यंशाग्रहणात्तु निर्विकल्पकत्वम् । दोषवशात् गोत्वगवयत्वादिरूपविशेषाग्रहोऽपि क्वचिद्भवति, तथापि मृगत्वादिरूपसाधारणाकारस्य रूपादेश्च ग्रहणमस्त्येवेति ।  
अत्र धर्मिग्रहणे सर्वग्रहणमेव; कतिपयधर्माग्रहणं कतिपयधर्मग्रहणमिति वैषम्यं न मृष्यामहे इति वदतो बौद्धस्य वचनमनूद्य निरस्यति यत्त्विति । धर्मेति । अत्र धर्मधर्मिस्थले धर्माणामुपकारकत्वं धर्मिण उपकार्यत्वञ्चादृत्य कैश्चित् व्याख्यातम् । शेषशेषिभावस्थले शेषिण एवोपकार्यत्वम् । विशेष्यस्य चाङ्गित्वं प्राधान्यं युक्तमिति तत् युक्तमिति । आ.दा. तु सिद्धिटीकां प्रमाणीकृत्य धर्माणामुपकार्यत्वं धर्मिण उपकारकत्वञ्चेष्टवाऽन्यथा व्याख्याति । प्रथमपक्षे धर्मोपकारशक्तीनामिति द्वन्द्वः । घटादीनां स्थौल्यनैल्यादयो ये धर्माः, जलाहरणादिकार्यसहकारिकृतो य उपकारो घटादिनिष्ठः, या चाऽऽहरणाद्यर्था शक्तिः, तासां धर्म्यपेक्षया भेदे सति, यदि ताभिः धर्मिणः कश्चिदुपकारो नास्ति, तदा ताः तस्येति किम् - तदीया इत्यत्र किं नियामकम्? तदीयत्वे तदुपकारकत्वमावश्यकमिति भावः । ततस्तासामुपकारकत्वमस्ति । तथा - तेन प्रकारेणानवस्था आपद्यते । कथमिति चेत् - तत्कृतोपकारस्यापि धर्मत्वात् तस्याप्युपकारकत्वम् तदुपकारस्याप्युपकारकत्वम्, तथा  
तासामुपकारशक्तत्वम्, तस्याः शक्तेरपि धर्मत्वादुपकारशक्तत्वम्, तस्या अपि शक्तेस्तथात्वमित्येवम् । एवं भेदपक्षे दोषमुद्भाव्य, अभेदं स्वीकृत्याह नानेति । ये नाना उपाधयः - स्थौल्यादयो धर्माः, ये च सहकारिकृता उपकाराः, याश्च धर्मिगताः शक्तयः तदभिन्नस्य आत्मनः स्वलक्षणस्य स्वमिति कथ्यमानस्य व्यक्तिविशेषस्योपकार्यस्य ग्रहे इष्टे, धर्मोपकारशक्तीनां तदभेदात् सर्वात्मना ग्रहो जात एवेति, तत्र को वा भेदः - अंशः अनिश्चितः स्यात् । अतः सर्वधर्मसहितधर्म्येव गृह्यत इति । अत्र पक्षे ततस्तासामिति पृथग्वाक्यम् । अभिन्नात्मन उपकार्यस्येति समानाधिकरणम् ॥ द्वितीयपक्षेऽयमर्थः - धर्मान् प्रति धर्मिणः, भृत्यान् प्रति राज्ञ इवोपकारकत्वात् तत्र धर्माणां ये उपकाराः, तदर्था धर्मिगताः याः शक्तयः, तासां धर्मितो भेदे, ततः धर्मितः तासां शक्तीनां यदि नोपकारः, तदा तास्तस्य किम् - शक्तीनां तदीयत्वं कथम् । तथा - तेन प्रकारेणोपकारकत्वे तदुपकारशक्तिमादायोपर्युपरीत्यनवस्था । अतः नानोपाधिरूपधर्मगतोपकारस्य अङ्गभूता - उपयुक्ता या शक्तिः, तदभेद एव धर्मिणः । एवञ्च तद्ग्रहे उपकार्यस्य धर्मस्यापि धर्मोपकारशक्त्यन्तर्गततया ग्रहणमेवेति को मेदः - विशेषः अगृहीतः स्यादितीत्यलम् ।  
अन्वयेत्यादि । अयमाशयः - रूपरसादीनां धर्माणां नानोपाधीति नानात्वस्य भवतैवोक्तत्वात् रूपरसादीन् प्रति अन्वयव्यतिरेकाभ्यां कारणवैचित्र्यस्याप्यानुभविकत्वात् धर्मधर्मिभेदात्, उत्पादकसामग्र्यार्गृ इव तद्ग्राहकसामग्र्या अपि एकविषयकसामग्रीकालेऽन्यविषयकसामग्र्यभावेन परस्परव्यभिचारिस्थितिकत्वात् धर्मिग्रहणे नियमेन सर्वधर्मग्रहणं नाऽऽपाद्यमिति । अनवस्था दोषोऽपि न; भावनायाः कथम्भावाकांक्षाया इव क्वचित् स्वरूपे विश्रमात् । धर्मधर्मिणोः स्वरूपात्मकसंबन्धस्यैवेष्टत्वात् तदतिरिक्तोपकारतच्छक्त्यादिकल्पनया अनुभवबाधायोगादिति ।  
द्रव्याद्रव्योभयमसिद्धमित्यत्र द्रव्यासिद्धिपक्ष एवं प्रतिक्षिप्तः; अयं द्रव्याद्वैतपक्षः एकमेव रूपाद्यात्मना भासत इत्येवंरूपः प्रतिक्षिप्यते चतुर्थेन पादेन । सव्यदक्षिणविपर्यासः – बिम्बे सव्यस्य प्रतिबिम्बे दक्षिणत्वमित्येवम् । नैकत्वेऽप्यक्षभेदात् भिदुरमिवेति । द्रव्यमेकमेव भिदुरमिव - भेदविशिष्टमिव विभिन्नतुल्यम् इन्द्रियभेदप्रयुक्तविभिन्नवस्तुतौल्यविशष्टं न भवतीत्यर्थः । विभिन्नतौल्यञ्च रूपत्वस्पर्शत्वादिनानाप्रकारधीविषयत्वम् । सा च धीरिन्द्रियभेदकृता । एकस्मिन् तथाभावाच्च तस्याः भ्रमत्वम् । नेति एतत्पक्षनिरासः । तत्र मिथ इत्यादि वक्ष्यमाणमात्रं न हेतुः । नैकस्मिन्नित्यत्रैव कल्पनानुपपत्तिरूपहेतुरपि हृद्गत इत्याह इह तावदिति । भिदुरमिवेत्येतत् दूषितम् । अक्षभेदप्रयुक्तत्वांशायोगं दर्शयति मिथ इत्यादिना । श्लोकस्यादिपदार्थमुपरि वक्ष्यति । मिथः संश्रयः – अन्योन्याश्रयः । तमुपपादयति चक्षुरित्यादिना । ग्राहकस्येन्द्रियस्यातीन्द्रियत्वात् तद्वैजात्यं ग्राह्याकारभेदमूलकमेव साध्यमिति भावः । ननु नीलपीतादिभेदेपि धटपटादिभेदेऽपि चक्षुष एकस्यैव ग्राहकत्वात् कथं ग्राह्याकारभेदात् इन्द्रियवैजात्यमिति चेन्न – चक्षुर्ग्राह्यवर्गानन्तःपातित्वात् स्पर्शो विज्ञातीयेन्द्रियग्राह्य इति विवक्षितत्वात् । तदसिद्धौ - पूर्व ग्राह्याकारभेदाग्रहे । ननु अक्षभेदादेव ग्राह्याकारभेदः, अक्षभेदस्तु ग्रहणभेदादित्यत्राह इहत्विति । ग्रहणरूपप्रत्यक्षे विषयस्येन्द्रियस्य च कारणत्वात् तस्यापि घटने चक्रकं स्यात् । त्रयाणां मिथस्सापेक्षत्वे हि चक्रकाख्यो दोषः । ननु ग्रहणस्येन्द्रियकार्यत्वात् तद्भेदात् न तत्कल्पना; किंतु इन्द्रियोत्पादकसामग्रीभेदादिति शंकते कारणेति । नन्वक्षभेदस्य ग्राह्याकारवैजात्यप्रयोजकत्वाभावे दर्पणादिभेदस्यापि तद्वैजात्यप्रयोजकत्वं न स्यादिति शंकामनूद्य वैषम्यमाह नन्वित्यादिना ।  
अक्षेषु चेति क्वचित् सिद्धस्यान्यत्र कल्पना । रूपादि कुतः सिद्धम् । नाक्षेषु, न वाऽन्यत्र । अतो यत्र दृश्यते तत्रैव तत् बहिरस्तीति न कल्पनीयतेति भावः । अनेन दर्पणदृष्टान्तेनेदमपि निरस्तम्, यत् - नात्रान्योन्याश्रयः । ग्राह्यवैजात्यज्ञानं प्रति चक्षुरादिवैजात्यं स्वरूपसदेव प्रयोजकम्, न तु ज्ञायमानतया । अतः परस्परज्ञप्त्यधीनज्ञप्तिकत्वाभावादिति । निरासहेतुस्तु रूपादिताकल्पनं हि अस्वाभाविकत्वात् औपाधिकत्वात् । उपाधौ ज्ञायमानस्य चान्यत्राऽऽरोपः । तत्र चक्षुरादेरुपाधित्वे तज्ज्ञानस्यावश्यकत्वादन्योन्याश्रय एवेति ।  
अथोपधिज्ञानं विनाऽप्यारोपो भवतीति शंकते उपाधीति । अत्र दोषस्य दुर्वचत्वात् अन्यत्र रूपाद्यसिद्ध्या न स न्याय इत्याह तत्तदिति । अत्रापि भ्रान्तिप्रयोजकदोषोऽस्तीत्याशंकते चक्षुरिति । स्वलक्षणेऽपीति । निर्विकल्पकवेद्यं सर्वधर्मविकल्पमूलं व्यक्तिमात्ररूपं स्वलक्षणं तत्रतत्र स्वीकृत्यान्यत् कल्पितमित्युच्यते । इन्द्रियस्वभाव एव चेत् भ्रान्तिहेतुः, स्वलक्षणमपि कल्पितमेव स्यादिति भावः । इन्द्रियस्वभावेषु भेदं स्यीकृत्य तत्स्थापनमिति मतिमपाकरोति ततश्चेति । स्वलक्षणसत्यत्वसाधकप्रमाणाभावादित्यर्थः । ननु सर्वकल्पनाधारे इति भवतैवोक्तत्वात् अधिष्ठानं विना कल्पना न भवतीति तत्सत्यसिद्धौ तदर्थतया इन्द्रियस्वभावविशेषोऽपि कल्प्य इत्यत्राह अधिष्ठानेति । बुद्ध्यैवेति । अधिष्ठानं किं बुद्ध्यारूढं कल्पनाधारीभवति, उत स्वरूपतः । अन्त्यस्यासंभवादाद्ये इष्टे अवस्तुत्वेऽपि कल्प्यत्वेनैवाधिष्ठानता । यथा धर्मेषु धर्मान्तरकल्पनायां धर्माः अवास्तवा एवाधारीभवन्तीति । अत्र पक्षे लाघवं दर्शयति तथाचेति । नीलपीतस्पर्शरसाद्यर्थमपि नेन्द्रियस्वभाक्भेद आवश्यकः । पूर्वपूर्वबुद्धिरुत्तरोत्तरबुद्धौ कुर्वद्रपा भवतीति योगाचारमतमेवास्तु, किमर्ध-जरतीयेनेति भावः ।  
नन्वेकस्मिन् अनेककल्पनाया आनुभविकत्वात् तद्दृष्टान्तेन द्रव्यमेव स्वीकृत्य धर्मा निषिध्यन्ते इति सोदाहरणं शंकते नन्विति । अज्ञातैरिति । प्रकृते एकस्वैवेति पदमेव मुख्यम् । अज्ञातैरिति पदं 'बुद्ध्यैव चरितार्थत्वात्’ इत्येतन्निरासाय । दुरालभा कण्हूतिकर ओषधिविशेषः (காஞ்சோரி). आलम्भः स्पर्शः । दुःखेनाऽऽलभ्यत इति दुरालभेत्यवयावार्थोऽप्यस्ति । उल्लेखभेदस्तत्र नेत्याह स्पर्शस्येति । क्वचित् देहप्रदेशे कण्डूत्याधिक्यम्, क्वचिन्न्यूनतेत्यत्र कारणमाह वह्निकणवदिति । अज्ञाताक्षस्वभावभेदनिबन्धना विशेषबुद्धिं प्रदर्श्य शंकते नन्विति । मिथोविरुद्धोभयधर्मात्मकत्वस्वीकारे अनेकान्तवादः जैनसंमतः परिगृहीतः स्यादित्याह अनेकान्तेति । एवमिति । मनुष्यतिर्यगादिभेदेन इन्द्रियभेदात् आनुकूल्यादिभेदभ्रमवदित्यर्थः । अनुकूलत्वादिकं प्रतिसंबन्धिसापेक्षमनियतञ्च, न तथा रूपादिकम्, नहि नीलं कञ्चित् प्रत्यनीलमिति वैषम्यमाह तत्तदिति । सुखदुःखजनकत्वे इति । तथा च तयोः पारमार्थिकत्वात् तत्र भ्रमकल्पना नेति भावः । शंकते तथापीति । सुखदुःखे अनुकूलप्रतिकूलवस्त्वनुभवजन्यौ गुणविशेषाविति तार्किकादयः । तदुक्तं कणादेन स्वदर्शने दशमे । वेदार्थसंग्रहादौ तन्निरस्तम् - अनुकूलं वस्तुज्ञानमेवाऽऽनन्दः, प्रतिकूलं ज्ञानमेव दुःखमिति कारणभूकज्ञानातिरिक्ते गुणे मानाभाव इति । अत उक्तं भवद्भिरपीति । बौद्धमतेपि तदिष्टेः अपिशब्दः । तस्मादेव च स इति । धीभेदात् विषयभेद इत्यर्थः । एवञ्च ज्ञानभेदप्रयुक्तत्वे विषयभेदस्य काल्पनिकत्वमिति भ्रमस्यावश्यकतेति शंकितुराशयः । प्रसंगः स्यादिति । अनुकूलवस्तुना अनुकूलज्ञानरूपसुखमुत्पाद्यते; सुखेन चानुकृलत्वं सुखजनकत्वं विपये उत्पाद्यत इत्यन्योन्याश्रयः स्यादिति तटस्थेन दोषोद्भावनम् । यो हि ज्ञानेन वस्तु कल्पयति, तस्य बौद्धस्यायं दोषः । अस्माकं तु विषयभेदः सर्वः बाह्यकारणमूलः, बुद्धिभेद एव विषयभेदमूल इति नान्योन्याश्रय इति भावः । यत्तु प्रकृते आनुकूल्यविषये आपादनम्, तत्रेदं वक्तव्यम् - तत्तत्कर्मवशात् किञ्चित् कदाचित् कस्यचिदिष्टं भवति । इष्टत्वमनुकूलत्वम् । इच्छापि ज्ञानविशेपः । चन्दनादिस्तुज्ञाने जाते तत् ज्ञानं तद्वस्तु चेप्यते । विषयस्य प्रियत्वे ज्ञानमपि प्रियं भवति । एवम्भूतज्ञानमेव सुखम् । तत्र चन्दनादिर्विपयः बाह्यात् स्वकारणात्; तद्ज्ञानमिन्द्रियात्; तत्रेच्छा मनस्तः इति नात्रान्योन्याश्रय इति । कारणत्वाभावादिन्यन्तेन उत्पत्तावन्योन्याश्रयः परिहतः; ज्ञप्तावपि तं परिहरति द्वयोरपीति ।  
एकस्यैव ह्रस्वत्वदीर्घत्वरूपेण ग्रहणवत् रूपत्वस्पर्शत्वादिना ग्रहणमित्यतत् निरस्यति एवमिति । एकमेव परिमाणं स्वापेक्षया ह्रस्वात् स्वयं दीर्घं भवति, दीर्घाश्च ह्रस्वम् । तद्वदत्रोपाध्यभावादिदमयुक्तमिति भावः ।  
श्लोके मिथस्संश्रयादीति आदिपदग्राह्यं दर्शयति अत्रेति । चक्रकदोषः प्रागुक्तः मिथस्संश्रयेत्यत्रैव क्रोडीकृत इति आदिपदविवक्षितमन्यदिति भावः । पूर्ववदिति । प्रत्यभिज्ञादीत्यत्र आदिपदवदित्यर्थः । नीलपीतेति । इन्द्रियभेदस्यैव भेदकल्पकत्वे नलिपीतयोरेकेन्द्रियग्राह्यतया भेदो न स्यात् । एवमुपर्यपि । निदर्शनमात्रेण - स्वप्नादिरूपयत्किञ्चिद्दृष्टान्तमात्रेण । साधकं विनापीति भावः । अनेकस्वभावमित्यत्र स्वभावपदं स्वरूपपरं वा धर्मपरं वा; आद्ये आह स्वरूपेति, अन्त्ये आह धर्मेति । अविरोधं तदंगीकृतस्थले दर्शयति वेद्येति । चक्षुरादिना घटादिविषयकं ज्ञानं जनितं हानोपादानादिरूपफलहेतुर्भवति । अत एका धीः वेद्येन-विपयेण, हेतुना चक्षुरादिना, फलेनोपादानादिना च त्रिभिरेभिराकारैः समेति - संबध्येत यथा, तथा बाह्येऽपि धर्मिणि अनेकधर्मसंबन्धः ।  
अत्र युगपत् अनेकसंबन्धो बौद्धमते; बुद्धीनां क्षणिकया पश्चात् संबन्धायोगाश्च तथा । स्थिरवस्तुवादिनां नः एकस्मिन् घटादौ रूपस्पर्शसंयोगादिकं पश्चादपि भवेदिति भावः । प्रतिसंबन्धीति, दारपुत्रभृत्यमातापित्रादीत्यर्थः । स्वाभीष्टे च समत्वत इति । अगोव्यावृत्तिरूपजातेः प्रतिसंबन्धिनः गोभिन्नाः अनेके, संबन्धिनो गावश्चानेके इति - तथा अधिपतिसहकार्यालम्बनसमनन्तरप्रत्ययाश्चत्वारो हेवनो ज्ञानोत्पत्ताविति बौद्धेष्टत्वात् एकत्र ज्ञाने अनेकसंबन्धः । एकस्मिन् क्षणे किञ्चित् क्षणपूर्वत्वकिञ्चित्क्षणोत्तरत्वकिञ्चिद्ज्ञानविषयत्वनानाकल्पनास्पदत्वाद्यनेकधर्मस्वीकार इति ज भावः ।  
(इति द्रव्यसिद्धि द्रव्याद्वैतभंगौ) ॥ ८ ॥
</details>



<details><summary>उत्तमूरु-वीरराघवः अलभ्यलाभः</summary>

पूर्वश्लोकव्याख्यायां "धर्मोपकारशक्तीनां भेदे” इति कारिकया धर्मपरम्पराकल्पनेऽनवस्थादोष उक्तस्तत्र विशिष्य न परिहृतः । उपरितनश्लोके भविष्यतीति । स इह ज्ञातव्यः। दृष्टौ - अनुभवे । सत्यामिति शेषः । अर्थिनौ - अनेकधर्मस्वीकारेण द्रव्यापलापी एकधर्मिस्वीकारेणानेकधर्मापलापी च । अनिरूढेति । बहुषु सूत्रेषु विशिष्य धर्मशब्दं प्रयुञ्जानो भगवान् बादरायणो धर्मधर्मिभेदस्थापने नैर्भर्यं वहतीति तत्राऽऽदरातिशयात् पुनस्तद्विषयं पद्यम् । बौद्धानामपि धर्मधर्मिभेद इष्ट इत्याशंक्य तद्धृदयमुद्घाटयति नन्वित्यादिना । हेविति । हेतुरूपः साध्यरूपश्च धर्मौ तदाश्रयपक्षसपक्षसापेक्षत्वादनुमानस्य । पक्षेति । पक्षस्य धर्मः कश्चित् तदंशेन पक्षधर्मैकांशेन साध्येन व्याप्तो हेतुर्भवति । स च त्रिधा । त्रैविध्यं केवलान्वयिकेवलव्यतिरेक्यन्वयतिरेकिभेदादिति केचित् । "कार्यस्वभावानुपलब्धिभेदेन" इति आ-दा. । बौद्धस्तादात्म्यं तदुत्पत्तिरनुपलब्धिरित्यनुमानत्रैविध्यमुक्तम् । विस्तरोऽत्र बुद्धिसरे, न्यायकुसुमाञ्जलौ, तद्व्याख्याने चास्मदीये द्रष्टव्यः । स्वभावः तादात्म्यम् अयं वृक्षः शिंशपात्वादिति । तदुत्पत्तिः कार्यम्, अग्निमान् धूमादिति । अनुपलब्धिः, नास्ति घटः अनुपलब्धेरिति । इयं बहुविधा । त्रिधेति न्यूनाधिकव्यवच्छेदे कारणमाह अविनाभावनियमादिति । अयञ्च नियमः हेतोः पक्षसत्त्व – सपक्षसत्त्व – विपक्षासत्त्वाख्यरूपत्रयसद्भावसिद्धः । तत्रैकरूपहान्या ततः - त्रिभ्यः परे - अन्ये हेत्वाभासा भवन्तीति कारिकार्थः । न्यायकौमुदीकाराद्युक्त्याऽपि धर्मसिद्धिमाह अन्येऽपीति । ग्राह्यधर्म इति । ग्राह्यः - साध्यवत्त्वेन ग्राह्यः पक्षः; तद्धर्म इत्यर्थः । ग्राह्यपदमत्र साध्यार्थकं प्रसिद्धम् । साध्यं च धर्मविशिष्टं धर्मिं प्राचाम् । अर्धांगीकारेण समाधत्ते सत्यमिति । पारम्पर्येणेति । विशिष्टविषयकज्ञानसामान्यस्य विकल्परूपत्वात् भ्रान्तत्वमिति, कल्पनापोढमभ्रान्तं निर्विकल्पकं स्वलक्षणापरपर्यायस्वरूपमात्रग्राह्येव मानमिति विशिष्टवस्तु न सिद्ध्यतीति सर्वबौद्धाशयः इति भावः । तेषां बौद्धानाम् । ते हि चतुर्विधाः प्रसिद्धाः । अनूद्येति । पूर्वार्धेन तत्कृताक्षेपानुवादः; तद्भञ्जनमुत्तरार्धेन ।  
श्लोके भवितेति शत्रन्तम् । घटे रूपाद्यात्मकधर्मस्वीकारे, तस्य निर्धर्मकत्वे अभिलाषादियोग्यत्वं शब्दबोध्यत्वमनुमानादिग्राह्यत्वञ्च न स्यात् । 'इदमित्थमिति हि सर्वा प्रतीतिरूपजायते' इति भाष्यम् । सर्वासां धियां सर्वेषां शब्दानाञ्च विशिष्टपरत्वम् । शब्दस्य तु विशेषेणेति च भाष्यम् । आकृत्यधिकरणे चास्माभिः विशिष्टे शक्तिः स्थापिता । द्वितीयपक्षे आह धर्मेणेति । धर्मेऽपि धर्मस्वीकारे इत्यर्थः । अपरापरापेक्षायाम् । तस्यापि कश्चित् तस्यापीत्युपर्युपरि धर्मकल्पनायाम् । व्यवस्थाभावात् - नियामकाभावात् । रूपत्वरसत्वादिविशेषधर्मवत् धर्मत्वरूपसामान्यधर्ममादायाप्यनवस्थामाह धर्मत्वञ्चेति । धर्माणां भावः - सर्वधर्मगतो धर्मः । एतत् धर्मवगतधर्मत्वं तस्यात्मैव - आश्रयभूतधर्मत्वस्वरूपमेवेति न; स्वस्य स्वाश्रयत्वायोगात् । न हि सुशिक्षितोऽपि नटवटुः स्वस्कन्धमारुह्य नृत्यति । अतः प्रथमधर्म एव न स्वीकार्य इति शंका । श्लोके अनवस्थेत्यनुक्त्वा अव्यवस्थेति प्रयोगः प्रथमधर्ममात्रं वा कतिपयधर्मपरम्परां वा स्वीकृत्य तदुपरि धर्मनिषेधः सिद्धान्तीष्टो न युक्तः, व्यवस्थापकाभावादिति ज्ञापनाय । तत्खण्डनहेतुमुत्तरार्धेनाह । तद्विवरणं सर्वेषामित्यादिना । केचित् धर्माः ज्ञानालोकादयः गुणमात्रग्राहकेन्द्रियग्राह्यरसगन्धशब्दादयश्च धर्मिवत् धर्मवन्तो भवन्ति । स्फुटम् - अनुभवसिद्धम् । अतिमथने - तं धर्ममतिक्रम्य विचारे अन्त्यस्य धर्मस्य स्वपरनिर्वाहकत्वेष्ट्या धर्मान्तरप्रतिषेधः । ननु शब्दसामान्यस्य विशिष्टार्थपरत्वोक्त्या तद्धर्मवाचकपदस्य विशिष्टवाचकत्वं धर्मान्तरस्वीकारेणैव वक्तव्यमित्यत्राह तन्निष्कर्षेति । तन्निष्कर्षप्रयोगो नाम धर्मविशेष्यकधीहेतुपदप्रयोगः गोत्वं शुक्लत्वमित्यादिः । तत्र गोशब्दाद्यर्थस्य त्वप्रत्ययाद्यर्थेऽन्वयात् धर्म्येव विशेषणतया भासत इति न विशिष्टबोधकत्वभंग इति श्लोकार्थः ।  
मतेर्मथनायोगात् स्फुटमिति पदच्छेदः । क्रियाविशेषणम् । दृश्यत इति वा भवतीति वा अध्याहृतक्रियायामन्वयः । निर्वाहकत्वमित्यत्रान्वयो वा । तृतीयातत्पुरुषस्वीकारे त्वाह यद्वेति । स्वान्येति । यथा ज्ञानस्य परप्रकाशकस्य स्वप्रकाशः अनन्याधीनः, यथा रूपस्य द्रव्यादौ चाक्षुषत्वापादकस्य स्वचाक्षुषत्वमनन्याधीनम्, एवं गोत्वादेः ।  
इयं गौरिति प्रत्यक्ष्यस्य गवि व्यावृत्तधीहेतोः स्वस्मिन् इतरव्यावृत्तधीरनन्याधीना । इदं गोत्वमिति प्रत्यक्षे कथमिति चेत् - तथा प्रत्यक्षं न भवति । प्रकारविशेष्योभयग्राहकसामग्र्यां सत्यां धर्म्यभानं मानाभावात् । अत एवोक्तं शास्त्रदीपिकायाम्, 'न जातु इदं गोत्वमिति प्रतीतिः' इति । ननु मा भूत् प्रत्यक्षं तथा । गोत्वमित्यादिशब्दप्रयोगे कथमित्यत्र तन्निष्कर्षेत्यादि । शुक्लादीति । गुणे शुक्लादयः पुंसीति गुणमात्रे प्रयोगस्येष्ठत्वादिति भावः । अनुशासनाभावेऽपि लाक्षणिकप्रयोगो भवतीति दर्शयति द्वीति । तत्र द्वित्वविशिष्टैकत्वविशिष्टार्थकत्वे द्व्येकेप्विति बहुवचनापत्तेः संख्यामात्रार्थकता । त्वेति । द्वित्वं शुक्लत्वं गोत्वं द्विता द्विभाव इत्यादिष्वित्यर्थः । सामान्यशब्दान्तराण्याह जातिरिति । इत्थम्भावसापेक्षत्व इति । इदमित्थमिति हि सर्वा प्रतीतिरिष्यत इति भावः । नियतेति । नियतः निष्कर्षः धर्मस्य विशेष्यतया बोधो यत्र, ते जात्यादिशब्दाः नियतनिष्कर्षकाः, शुक्लादिशब्दा अनियतनिष्कर्षकाः । केचिदिति । जातौ जातित्वम् । तच्च एकगतस्य सौसादृश्यरूपधर्मसमुदायस्यान्यनिरूपितत्वम् । रसादीनां रसनेन्द्रियादिग्राह्यत्वम् विषयतासंबन्धेन ग्रहविशिष्टत्वमेव । शुक्लत्वम् अयं शुक्ल इति गुणविशिष्टगुणिप्रतीतिप्रकारत्वरूपमित्येवं भाव्यम् । धर्मे धर्मिसंबन्धित्वमपि इत्थम्भावः तदभ्युपगतत्वमाह त्वयापीति । कथञ्चिदिति । निरूपितत्वविषयत्वादीनां संबन्धमात्रत्वात् घर्मिप्रतीत्यादीनामेव विशेषणत्वात् नातिरिक्तवस्तु कल्पनेति भावः । संवेदनसंवेदनं इति । ज्ञानमिति ज्ञानं हि ज्ञानत्वेन रूपेण ज्ञानान्तराणीवस्वमपि गृह्णाति । एवं शब्द इति शब्दश्च स्वमपि । तद्वत् सर्वं ज्ञानं विषयमिव स्वमपि प्रकाशयेत् विषय इव स्वविषयेऽपि संशयविपर्ययानुदयादिति भावः ।  
न चेति । स्वस्य स्वकर्मकग्रहकर्तृत्वे कर्मर्तृविरोध इति न; तत्सत्त्वेऽपि विरोधाभावात् । स्वस्य स्वोत्पादकत्वे विरोधः पूर्वत्वतदभावरूपः; ग्राहकत्वे तु न तथेति । स्वपरनिर्वाहकत्वानिष्टावपि नानवस्था । तादृशस्थले कल्पितधर्ममादाय विशिष्टधीनिर्वाहात् तस्यावास्तत्वात् । तावताऽनुभवसिद्धधर्माणां त्यागायोगादित्याशयेनाह किञ्चेति । संवृतिसिद्धानाम् - अविद्याकल्पितानां गोत्वादीनाम् । कथादीति । कथा - वादजल्पादिर्वादिद्वयकार्या । आदिना लोकव्यवहारग्रहः । एवं कल्पितधर्ममादाय सधर्मकत्वमगत्या स्वीकार्यम्, बौद्धस्य कल्पितवैशिष्टयोक्तेः सहजत्वादित्यन्वारुह्योक्तम् आस्ताभेतदित्युपसंहृतम् । तदाशयणु तार्किकेष्वपि केचित् अधिकरणत्वप्रतियोगित्वविषत्वादयो धर्माः तत्तद्वस्तुस्वरूपा एव; भेदकल्पनया व्यवहार इत्याहुः । अन्ये तु - धर्मत्वेन चानुभवात् भेद एवास्तु । लोके वस्त्यानन्त्यवत् धर्मानन्त्यलापि संमन्तव्यत्वात् । नहि अनवस्थेति दोषात् कर्मणामनादित्वं सृष्टिप्रलयानन्त्यञ्च त्यज्यत इति वदन्ति । यावच्छक्ति अनवस्थपरिहरणमेव ज्यायः ।  
श्लोकोक्तं स्वाभिमतं पक्षमाह समानेति । न चात्रेति । प्रत्यक्षे पटशौक्ल्ययोर्युगपदेव भानात् नान्योन्यश्रयः । शब्देपि पटशब्दार्थज्ञानं शौक्ल्यशब्दार्थज्ञानञ्च न मिथस्सापेक्षम् । विशेषणविशेष्यभावस्तु अयमयं समभिव्याहार एवं बोधक इति व्युत्पत्त्यनुसारेण भवति । अतः शुक्लः पट इत्यत्र यथा पटस्य शौक्ल्यं विशेषणं तथा पटस्य शौक्ल्यमित्यादौ गुणस्य द्रव्यं विशेषणम् । कृष्णस्याम्बरं पीतम्, रामस्याम्बरं नीलमित्यादौ व्यधिकरणविभक्त्यन्तेनापि व्यावर्तनादिति । विशेषपदस्य विशेषक इत्यर्थमाह विशेषो धर्मस्येति । मिथः संश्रय इति । यत् विशेष्यं यद् विशेषणमन्तरा न भासते, तस्य विशेषणस्य तत् विशेष्यमपि व्यावर्तकमित्युक्तौ अन्योन्याश्रयः स्यात् । गन्धशब्दस्य पृथिवीनिष्टगुणविशेष इत्यर्थः पृथिवीशब्दस्य च गन्धवतीत्यर्थ इत्युक्तौ गन्धवती पृथिवीत्यादौ मिथःसंश्रयात् बोधो न स्यात् । न त्वीदृशस्थल इति भावः ।  
प्रत्यक्षे धर्मस्य विशेषणत्वं धर्मिणो विशेष्यत्वञ्च सहजं स्वरससिद्धम्; व्यवहारे तु यथा- विवक्षं भवति । एवं धर्मिणो विशेष्यत्वे शाब्देऽपि, आर्थिकं विशेषणत्वं भवत् न वार्यमित्याह यश्चेति । समानाधिकरणप्रयोगे - निष्कर्षाविवक्षया धर्मशब्दप्रयोगे । विशिष्टत्वेनावस्थितोऽपि - पटः शौक्ल्यविशिष्टतया बोधितोऽपि । अर्थतः इति । अत एव शुक्लः पट इति ज्ञानस्य, पटस्य न शौक्ल्यमिति ज्ञानस्य च प्रतिबन्ध्यप्रतिबन्धकभावः । एकज्ञानेऽपि तुल्यवित्तिवेद्यतयाऽन्यभानमिप्यते । अत एव गामानयेत्यादौ अन्वितामिधानवादिभिः आनयनान्विता गौर्गोपदार्थः, गवान्वितमानयनम् उपसृष्टनीधात्वर्थ इत्याहुः । परं तत्र पटस्य शौक्ल्यव्यावर्तकत्वमार्थिकं न शौक्ल्यविशिष्टपटत्वेन रूपेण, किंतु पटरूपधर्मिमात्रेणेति भावः । ननु पटशब्दस्य शौक्ल्याबोधकत्वात् पटमात्रं व्यावर्तकं स्यात् । गोत्वमित्यादौ गोशब्दस्य विशिष्टपरत्वात् त्वप्रत्ययार्थं स्वं गोत्वं प्रति स्वविशिष्टस्य व्यावर्तकत्वं स्वीकृतं स्यात् । धर्मित्यागे न निर्विशेषणकः प्रत्ययः स्यादित्यत्राह गोत्वमिति । विशिष्टस्यैव शब्दादुपस्थितिः; व्यावर्तकत्वं तु धर्मोपलक्षितव्यक्तिमात्रस्य । अतो नाव्यावृत्तधीरित्यर्थः । निष्कृष्यमाण इति । धर्मोपलक्षितस्सन्नित्यर्थः । स्वविशेषणनिरूपकतयेति । धर्मं प्रति धर्मिणो विशेषणत्वाय त्वाद्यनुशासनमिति भावः । श्लोके प्रयोगेष्वपीति अपिशब्दः आशंकासूचनेन सविशेषणप्रतीतेस्तान्निष्टत्वसमुच्चायकः ।  
पुनश्शब्दकृत्यं किमित्यत्र द्वेधा कृत्यं दर्शयति एवमिति । प्रथमपक्षे पुनरित्यस्य भूय इत्यर्थः; धर्मस्य प्रकृत्या प्रत्ययेन चोपस्थापनात् । तेन प्रकृत्युपस्थाप्यतादशायां तस्योपलक्षणत्वसूचनम् । द्वितीयपक्षे पुनस्त्वर्थे । धर्मी तु विशेषकः इत्यर्थः । अन्यत्र विशेष्य एव अत्र विशेषको भवति, न धर्मान्तरकल्पनयाऽनवस्थादीति भावः । ननु गोत्वमित्यादौ धर्म्युपस्थापकपदसत्त्वात् तस्य विशेषकत्वं स्यात् । जातिः गुण इत्यादिप्रयोगे कथं तद्विशेषणमिति चेत् - अनेकानुगतधर्मो जातिः, स्वरसप्रतीतौ किञ्चित्प्रकाकारतया भासमानत्वं गुणत्वमित्यर्थवर्णनात् व्यक्तेर्विशेषणत्वमक्षतमिति ध्येयम् ॥ ९ ॥
</details>



<details><summary>उत्तमूरु-वीरराघवः अलभ्यलाभः</summary>

श्लोके कथमिवेति । न कथमपीत्यर्थः । धर्मनिष्ठा धर्मिनिरूपिता आधेयता तद्धर्माभावविशिष्टतन्निरूपिता वा, तद्धर्मविशिष्टनिरूपिता या । नाद्यः, व्याघातात् । तत्तदभावयोरेकदा एवत्राभावात् । नान्त्यः । विशिष्टस्याधिकरणत्वे विशेपणस्यापि धर्माधिकरणत्वापत्तेरित्यर्थः । श्लोकस्थस्य दोषौ इत्यस्य स्युटप्रतिपत्तये व्याख्यायाम्, व्याघात - आत्माश्रयपदप्रयोगः । अन्यथेति । तदभाववत्यपि तत्स्वीकार इत्यर्थः । खपुष्पेति । रवं पुष्पाभाववदिति कृत्वा किल खपुष्पमत्यन्तासदित्युच्यते । अभावविशिष्टेऽपि वस्तु भवितुमर्हति चेत्, कथं तदसदिति । विरोधाभावादिति । तद्वदिति पाठे बाह्यवस्तुतदभावयोरिवेत्यर्थः । अभाववत्यपि प्रतियोगिसत्त्वे उपलब्ध्यभाववत्यपि उपलब्धिसंभवात्; अनुपलब्ध्या अभावसाधनेऽपि अभावेन सह पुष्पस्यापि संभवाच्च । भावाभावयोर्मिथोविरोधित्वोक्तौ व्याघातमप्याह किञ्चेति । विरुन्ध्यादित्यत्र यदीत्यर्थसिद्धम् । न द्वितीय इति । स्वविशिष्टे स्ववृत्तिरिति पक्षोऽपि नेत्यर्थः । तस्मिन्निति । त्रितयातिरिक्ते इत्यर्थः । विशिष्टेति । विशिष्टविषयकधियो विशिष्ट इति व्यवहारस्य चेत्यर्थः । पुत्रविशिष्टः पिता आगत इत्युक्तौ संबन्धांशे आगमनक्रियानन्वयात् विशेषणविशेष्यमात्रान्वय इति ज्ञापनाय संबन्ध्युभयमित्युक्तम् । किमत्रेति । अत्र - आधारत्वे । अन्यत्वमिति । अनिष्टमिति शेषः । अन्यत्वमपीष्यतामित्यत्राह न चात्रेति । गुणगुण्यादिस्थले अभेदवत् । भेदस्यापि दृष्टत्वात् भिन्नाभिन्नत्वं कैश्चिदुक्तम् । स्वस्य स्वान्यत्वं तु न दृष्टमिति नेदमिष्टमित्यर्यः । न कुत्रापि भिन्नाभिन्नत्वमिति वादिनामेतदिष्टिर्न भवतीत्याह युष्मदिति । गुणगुण्यभयापलापघट्टे वृत्त्यनुपपत्तिविचारस्य संगतिः श्लोके दर्शिता तत इहेत्यादिना । तदर्थमाह एवमिति । वाकारेण पूर्वश्लोकोक्तधर्मानवस्थाविरहेऽपीति दर्शितम् । इत्ययुक्तमिति मूलं व्याख्याति इति परोक्तमयुक्तमिति । पूर्वपक्षिकृतो द्वेधा विकल्पो न युक्तः; तदभावविशिष्टे वा तद्विशिष्टे वेतिवत् केवलविशेष्ये वा इत्यपि विकल्पनीयम्; तथाच न प्रश्नावकाश इत्याशयेनाह न वयमिति । धर्मिमात्रे इत्युक्तौ तदभाववति धर्मिणि वा तद्वति धर्मिणि वेति संदेहापाकरणाय तद्विशिष्टे इत्युक्तम् । विशिष्टपदलभ्यं विशेषणत्वमविवक्षितमिति ज्ञापनाय वस्तुत इति पदम् । तदाश्रयो यद् वस्तु तन्मात्रे; न तु तद्विशेषणेपीत्यर्थः । श्लोके न भवति तत एवेति । धर्मिणि सत्त्वादेव तच्छून्यता न भवति । तर्हि स्ववति स्वमस्तीति कस्मान्न प्रयोग इति चेत् - स्ववतीत्यनेनैव स्वस्य तद्वृत्तित्वस्य ज्ञातत्वात् तस्याज्ञाप्यत्वादेव, न तु स्वस्य स्वाधारत्वासंभवात् । विशेषणे विधेयधर्माधारत्वासंभवेऽपि प्रयोगदर्शनात् । यथा रूपवति रसं इति । अत एव विशेषणान्वयानियमात् पूर्वपक्षिकृतमापादनमयुक्तमित्याह न चेति । एवं घटस्यापीति । एवकारार्थनैर्भर्येण, घटशून्ये भूतले घटो न भवतीति ज्ञापनाय घटवत्येव घट इत्युक्तो घटेपि घटोऽस्तीत्युक्तं न भवतीत्यर्थः । श्लोके ‘अतो नोक्तो दोषौ' इत्युपसंहारो नापेक्षितः, स्पष्टत्वादिति मनसिकृत्य, तत् वादिहृदयभेदनार्थमित्याशयेन वादिनमाक्षिपति नन्वित्यादिना । यदि क्वचित् कस्यचित् वृत्तिं स्वीकृत्य अन्यत्र तदयोगं ब्रूयात्, लोकमर्यादानुल्लङ्घी स्यात्, सर्वत्र धर्मधर्मिवृत्तिनिषेधात्तु लोकबाह्यत्वमेवेति भावः । विशिष्टवस्तुसिद्धौ विकल्पप्रामाण्यं स्यादिति, निर्विकल्पकमात्नप्रामाण्यसमर्थनाय अयमस्य वृत्तिदूषणसंरम्भ इति हृदयोद्घाटनमत्राभिमतम् । किमिति । विषयस्य ज्ञानाधीनसिद्धिकत्वात् ज्ञाने सति विषयापलापो न भवति । सत्यपि ज्ञाने तस्याप्रामाण्यनिश्चयेऽपि वस्त्वसिद्धिरेव । तत्र किमत्रेति प्रश्नः । तत्राप्रामाण्यपक्षप्रपञ्चनं सत्यपीत्यादिना । निष्कारणिका प्रतीतिः स्वाप्नप्रत्यक्षे; इन्द्रियाभावात् । जागरे शुक्तिरजतभ्रमे दुर्निरूपः इन्द्रियसंनिकर्षः रजतत्वे । गिरिरग्निमान् धूमादित्यनुमाननिरूपणेऽपि काञ्चनमयाग्निमानित्यनुमितौ विषयाभावः । गिरिरधोदेशावच्छिन्नोऽग्निमानित्यनुमितौ विषयबाध इत्येवमूह्यम् ।  
परीक्षकेति । 'लौकिकपरीक्षकाणां यस्मिन्नर्थे बुद्धिसाम्यम्' तत् अप्रतिषेध्यमिति गौतमः । त्वमपि परीक्षायां प्रवृत्तः धर्मस्य स्वशून्ये वृत्तिर्वा स्वविशिष्टे वृत्तिर्वेति विकल्पयन् स्वशून्यपदेन स्वाभावरूपधर्माश्रयं तद्वृत्तिरिति वृत्तिरूपधर्माश्रयं धर्मम् अन्यच्च व्यवहरसि । अतः कथं विशिष्टप्रतीत्यभाव इत्यर्थः । संवृत्या - अद्वैतिसंमताविद्यास्थानापन्नया । कार्यस्येति । कार्यत्वानिष्टौ प्रतीतेरनादित्वनित्यत्वापत्तिः । तदनुभ्युपगमे - कार्यकारणभावं कुत्राप्यनभ्युपगम्य स्वभावत एव सर्वम्, अकस्मादेव सर्वमिति न्यायकुसुमाञ्जलिप्रथमस्तबकप्रथमदूषितपक्षेऽत्रापि वक्ष्यमाणे । व्याघातमाह कथमिति । आशामोदकः - मनोरथमात्रसिद्धो भक्ष्यविशेपः । तस्य भोज्यतृप्तिहेतुत्वादिकं हि न भवति । ननु निर्विकल्पातिरिक्तस्य विकल्पाख्यस्य ज्ञानस्य सर्वस्याप्रमाणत्वात् विशिष्टासिद्धेरयं वृत्तिविकल्पोऽप्युपष्टम्भक इत्यत्राह विकल्पेति । निर्विकल्पकमेव नेति च वक्ष्यते । क्वचित् - स्वान्यस्मिन् । व्यवस्थित इति । सतीति शेपः । स्वधीवागिति । इदं लौकिकपरीक्षकेत्यत्र विवृतम् । प्रत्येकसमुदायपरम् - प्रत्येकपरं समुदायपरञ्चेत्यर्थः । प्रतिनियतः एकः प्रत्येकः ; एकैक इति यावत् । परस्य धीरस्तीति कथं ज्ञायते, येन तद्विहतिरुद्भाव्येतेत्यत्राह कथमिति । कथमित्यस्य विशिष्टविषयौ इत्यन्तेऽन्वयो वा व्याहारावित्येतन्मात्रेऽन्वयो वा । व्याहारः - उक्तिः । व्यवहारः - कायिकव्यापारः । वाग्विहतिमाह उदाहरणेति । पञ्चावयवन्यायस्थाने मीमांसकैस्त्रिकोक्तिवत् एतदवयवद्वयमेव पर्याप्तमिति बौद्धैः कथनात् तावन्मात्रोक्तिः । उदाहरणं यो यो धूमवान् सोऽग्निमान्, यथा - महानसमितिः, उपनयः - अग्निव्याप्यधूमवान् अद्रिरिति । ननु धियमन्तरा वाक्प्रवृत्त्ययोगात् वाग्विहतिस्थले धीविहतेरपि स्थिततया केवलवाग्विहत्युदाहरणमसंभवीति चेन्न - यत्र केनचित् बालादिवत् दूषणवाक्यार्थमबुध्वैव परोक्तदूषणानुवादमात्रं क्रियते, तत्र वाग्विहतिः दूषणवाक्यकर्तृगतधीविहतिसहिताऽपि नानुवदितृगतधीविहतियुता, अनुवदितुरर्थज्ञानाभावात् ॥ अथ प्रतिज्ञादिरूपवाक्येऽपि धीवाग्विरोधं दर्शयति बुद्धिरिति । तार्किकादिनिरसनाय वाक्यप्रयोग आद्यः । अभिन्नेति । वौद्धांगीकृतं स्वलक्षणम् । लक्ष्यते इति क्षणिकतत्तद्व्यक्तिः स्वलक्षणम् । संघातरूपो घटादिरनेकप्रदेशसंबन्धी । संततिरूपश्च स एकानेककालसंबन्धी । तस्मात् स भिन्नदेशकालः । संहतस्य घटादेर्विकल्पविषयत्वं तदिष्टम् । निर्विकल्पविषय एव स्वलक्षणम् । तस्मात् अभिन्नदेशकालं यत् तत् स्वलक्षणमित्युच्यते । इदमेव न्यायबिन्द्वभिमतम् । कल्पनेत्यादि निर्विकल्पकलक्षणम् । कल्प्यमानांशाविषयकत्वं कल्पनापोढत्वम् । भ्रमभिन्नत्वमभ्रान्तत्वम् । कल्पनापोढपदेन अनुमित्यादिरूपसर्वसविकल्पकव्यावृत्तिः । विशेष्यविशेषणाद्यविषयकत्वेऽपि एकमात्रविषयकत्वेऽपि तस्यैकस्यापि मिथ्यात्वं नेष्यत इति सूच्यते अभ्रान्तपदेन । विशिष्टमात्थेत्यन्तैः वाग्विहतिरुक्ता । बुद्धिः स्वप्रकाशेत्यादिवत् विशिष्टं नास्तीति वाक्यादपि विशिष्टवस्तुप्रतियोगिकाभावस्य क्वचिद्धर्मिणि बोधादिति भावः । अविशिष्टमात्थेति पाठ आदृतः क्वचिद् व्याख्याने । अत्र धीविरोधोऽपीत्याह तच्चेति । तद्वदिति मूलमवतारयति ननु सन्तीति ।  
नित्यसमेति । प्रतिवादिनि उद्भाव्यमानाः दोषाः छलं जातिः निग्रहस्थानं हेत्वाभास इति न्यायदर्शनदर्शिताश्चत्वारः । तत्र जातिरूपेषु दोषेषु नित्यसमादिभेदाः । जातिर्नाम स्वव्याघातकत्वम् । लोके सौसादृश्यं हि जातिरित्युच्यते । वादिप्रतिषेधरूपं प्नतिवादिन उत्तरं परप्रतिघाततुल्यं स्वप्रतिषेधमपि कुर्यादिति साम्यसद्भावात् स्वव्याघातकत्वम् । इदमेव सर्वजातिविशेषनामसु अन्ते समशब्दप्रयोगनिमित्तम् । तत्र जातिरूपविशेष्यविवक्षया समेति स्त्रीलिंगवत् तत्तद्विशेष्यवाचकपदानुसारेण यथायथं समशब्दप्रयोगोऽपि । अत्र, 'क्वचित् साहचर्यदर्शनमात्रेण व्यापकापादनं नित्यसमः' इति आ. दा. वाक्यं बहुसाधारणम् । अन्यव्याख्याऽत्यस्पष्टा । अत एवमर्थः । ''नित्यमनित्यभावादनित्ये नित्यत्वोपपत्तेर्नित्यसमः” (५.१.३५) इति न्यायदर्शनम् । तद्भष्यादृतार्थच्छाययाऽर्थः प्रकृतेऽपि संभवति । तदेवम् - धर्मिणि धर्मस्य वृत्तिर्नित्या, अनित्या वा । आद्ये, वृत्तेर्नित्यत्वे धर्मधर्मिणोरपि नित्यत्वापत्तिः । तदनित्यत्वे, वृत्तिरनित्यतया यदा न, तदा धर्मिणो निर्धर्मकत्वमिति । एतदुद्धारस्तु इदं - सधर्मकत्यस्य दूषणं नित्यमनित्यं वा । नित्यत्वे दूष्यनित्यत्वमन्तरा दूषणनित्यत्वायोगात् दूष्यं सधर्मकत्वं स्थिरं स्यात् । दूषणानित्यत्वे च दूषणाभावदशायां सधर्मकत्वं सिद्धमिति । अतोऽयं जल्पः एवं नित्यसमः । आदिना अन्यादृशं साधर्म्यादिना प्रत्यवस्थानं ग्राह्यम् । यथा धर्मिणि या धर्मस्य वृत्तिः - आधेयता, तस्या अपि धर्मेण सह किञ्चित्साजात्यात् धर्मिनिष्ठता स्यात् । न हि वृत्त्याश्रयत्वं धर्मिणो युक्तम् । तथासति धर्मिणो धर्मता स्यादिति । एतदुद्धारस्तु - वृत्तिर्न धर्मिनिष्ठा । तत्र धर्मिणा सद साजात्यस्यापि सुवचत्वादित्येवम् । आदिपदग्राह्यं कारिकयाऽपि दर्शयिष्यति । तद्वदित्यस्य, 'तेन तुल्यं क्रियाचेद्वतिः' इति क्रियासापेक्षत्वात् तथोपपादयति तुल्यं वर्तन्त इति । तुल्यतामुपपादयति उत्थानेति । उप्थानभेदेपि - मुखभेदेन पूर्वपक्षकरणेऽपि । घटेत्यादि । गुणस्य - धर्मस्य गुणत्वं नेति प्रतिज्ञा । कुत इति चेत् - धर्मः धर्मिणोऽन्यो वा अनन्यो वा । आद्ये, नायं धर्मः तदन्यत्वात् धर्मधर्मिभावानापन्नघटकुड्यवत् । कुड्यं भित्तिः । अन्त्ये, नायं धर्मः अनन्यत्वात् धर्मिस्वरूपवदिति । अत्र व्याघातं दर्शयति दूप्यादिति । 'दूषणवाक्यं दूष्यादन्यद्वा अनन्यद्वा । उभयथापि न दूषणम् । अन्यत्वात् गर्दभादिवत् । अनन्यत्वात् दूष्यस्वरूपवत् इत्युक्तिसंभवादित्यर्थः । अवधातव्या इति । दूषणं न दूषणं दूष्यासंबद्धवात् दूष्यवत्, दूष्यसंबद्धत्वात् दूष्यार्थवक्तृपुरषवदित्येवं भाव्य ॥ १० ॥
</details>



<details><summary>उत्तमूरु-वीरराघवः अलभ्यलाभः</summary>

तर्कैः पदार्थसाधकानां प्रतितर्कैः पराहतिसंभवेऽपि प्रत्यक्षप्रमाणतस्तत्साधकानां चार्वाकाणां पराहत्ययोगात् तन्मतमुपेक्ष्य तदनिष्टद्रव्यसाधनमशक्यमित्याशयमपाकर्तुं चार्वाकमतमाह अत्र कश्चिदिति । धीमन्निदर्शनतयेति । यदाह दशरथः श्रीरामस्तवे, ''यमशक्रसमो वीर्ये बृहस्पतिसमो मतो'' (अ. १. ३८) इति । वाग्मित्वेऽपि निदर्शनमयम्, ''उत्तरोत्तरयुक्तौ च वक्ता वाचस्पतिर्यथा” इति । अन्यथा स कथं सुराणां गुरुर्भवेत् । लोकायतमिति तत्कृतं नाम; ''अथ लोकायतं शास्त्रम्” इति तत्सूत्रोपक्रमात् । लोकेष्वायतं व्याप्तम् ॥ अपूर्वार्थोपदेशाभाषे कथं शास्त्रतेति चेत् - प्रत्यक्षदृष्टमात्रेण सर्वनिर्वाहो न भवतीति मतान्तरक्षुब्धजनप्रतिबोधनात् तदुपपत्तेः । अपोढानि । विशिष्य तन्निषेधाकरणेऽपि निषिद्धान्येवेत्यर्थः । चेतननिपेधाच्चेति । ''तेभ्यश्चैतन्यं किण्वादिभ्यो मदशक्तिवत्” इति सुराबीजाङ्कुरभूतकिण्वादौ मदशक्तेरिव देहाकारपरिणतेषु भूतेप्वेव चैतन्यस्य स्थापनादिति भावः । ''परलोकस्याभावात् परलोकिनोऽभावः” इत्यपि सूत्रं तत्त्वसंग्रहपञ्चिकोदाहृतमित्याहुः ।  
अत्र प्रत्याह अत्रेत्यादिना । स्वयं प्रमाणतया - वेदवत् प्रमाणान्तरनिरपेक्षप्रमाणतया । असंमतेरिति । भवतैव सुरगुरुबुद्धिमूलकत्वोक्तेरिति भावः । सा च बुद्धिर्जीवबुद्धित्वात् मानान्तरमूलिकैव । अथाप्याप्तप्रामाण्यात् तत्प्रामाण्यमस्त्वित्यत्राह गुर्विति । साक्षात्कृततत्त्वो दयाप्रेरितो ययार्थवक्ता लोके आप्तो भवति । अयमत्र विप्रलिप्साप्रेरितत्वान्न यथार्थवक्तेत्याशयः । विरोचनेति । छान्दोग्ये प्रजापतिरिन्द्रविरोचनयोरुपदेष्टा । प्रजापतिरयं ब्रह्मा; अस्तु वाऽन्यः । सर्वथा असुरविषये मोहनत्वमाचार्येऽपि दृष्टम् । ननु विरोचनं प्रति कृत एवोपदेशः सत्य इत्ययं पूर्वपक्षी ब्रूयात् । पुनःपुनरागतत्वात्तु इन्द्रः पश्चात् किञ्चिदुक्त्वा प्रतारितः । अत एव 'असुराणां ह्येषोपनिषत् इत्यपि तन्प्रशंसनमेवेति चेन्न - ''अपहतपाप्मा विजरः”, इत्याद्युपक्रमविरोधितया तथा तद्घट्टतात्पर्यवर्णनायोगात् । सुरगुरुत्वादेवानेनासुरमोहनार्थमेव शास्त्रनिर्माणञ्च संभाव्यते । न द्वितीय इति । भूतचतुष्टयातिरिक्तवस्तुनिषेधांशे स्वयंप्रमाणभूतकिञ्चिद्वेदोपस्थापकत्वं तत्र न भवतीति भावः । योग्येति । सूक्ष्म-व्यवहित-तिमिरमध्यगतपदार्था अपि हि अपलप्या भवेयुः अनुपलब्धिमात्रस्य प्रमाणत्वे । अतः यदि स्यादुपलभ्येत इति प्रसक्तिमदनुपलब्धिरेव वक्तव्येति भावः । इतरस्येति सामान्यतो नपुंसकनिर्देशः । केवलानुपलब्धेरित्यर्थः । उपलब्धमपि चार्वाकेणापलपितमित्याह उपेति । आसंसारम् । देशतः कालतश्च लोकायतं तत् । अत्र पक्षी पतति, नीलं नभः इति प्रत्यक्षादिति भावः । तार्किकाः बाह्यप्रत्यक्षसामान्ये रूपं कारणमित्यालोच्य, तथासति वायुतत्स्पर्शप्रत्यक्षं न स्यादिति विमृश, स्पर्शः सर्वत्र कारणमिति कल्पयन्तः गगने स्पर्शाभावादप्रत्यक्षतां मन्यन्ते; नीलं नभ इति च भ्रम इति । तदनुसारिशंकां क्षिपति न चेति । आदिना आकाशमप्रत्यक्षम्, व्यापित्वात् अमूर्तत्वात् अनवयवत्वादित्यादिग्रहः । निह्नवेति । उपलम्भविरोधे सह्ये रूपमेव प्रत्यक्षसामान्यकारणं स्वीकृत्य तदभावात् वायुरप्रत्यक्ष इति किं नोच्यते । तत्प्रत्यक्षत्वेष्टौ, स्पर्शमप्युपेक्ष्य प्रत्यक्षसामान्ये शब्दः कारणमिति वा, इन्द्रियग्राह्यगुणत्वं कारणमिति वा प्रकल्प्याऽऽकाशप्रत्यक्षत्वं किं नेष्यत इति भावः । आदिपदग्राह्यहेत्वादिविषये वक्तव्यं प्रति गाह शेषञ्चेति । भूतपञ्चकसंमन्तृचार्वाकमतेन शंकते अथेति । उपलम्भबलादेवात्माऽप्यन्यः सिध्यतीत्याह तथैवेति । अहमिति केवलप्रत्यक्षस्य देहविषयकत्वेनापि निर्वाहसंभवात् प्रत्यभिज्ञाप्रत्यक्षग्रहणम् । भिन्नभवे - पूर्वजन्मनि अनुभूतस्यार्थस्प स्तन्यपानादेरादौ इष्टसाधनत्वस्मरणं शिशुगतम्, अभिन्ने भवे – अत्रैव जन्मनि बाल्यादावनुभूतस्य यौवनादौ प्रतिसंधानम् । इदञ्चानुभवप्रतिसंधानयोरेकनिष्ठताया आवश्यकतया अनेकजन्मानुवृत्तं बालयुवस्थविरशरीरादिभिन्नमात्मानं गोचरयतीति अयमेवाहंशब्दार्थ इति भावः ।  
षड्धातुवाद इति । नाम्नां धातुजत्वात् शब्दयोनिर्धातुः । तत्रेव कारणमात्रेऽपि धातुशब्दः प्रयुज्यते । तदत्र भूतपञ्चकम् आत्मा च षड्धातवः । यद्यपि आत्मन आकश इत्यत्र आत्मशब्दः  
प्रकरणात् ब्रह्मपरः, न जीवपरः । अथापि शंक्रित्रा संप्रति जीवात्मन एव प्रतिपन्नत्वात् तद्वाक्यमेतत्परमेव मन्यते । सिद्धान्तेऽपि सूक्ष्मचिदचिद्विशिष्टस्यैवात्मपदार्थत्वात् विज्ञानमयान्तर्यामित्वस्य ब्रह्मणीह वक्ष्यमाणतया च जीवात्मनोऽपि ग्राह्यत्वसिद्धेरत्र तच्छोधनोपेक्षा ॥ प्रमाणान्तरेणाधिकपदार्थसिद्धौ इदं वचनं तस्याप्युपलक्षकमेव वाच्यम्, न तु परिसंख्यापकमितीदं पूर्वपक्षिमुखादेवाऽऽनेतुं वाक्यान्तरं दर्शयन् आपादयति तर्हीति । चतुरिति । सत् तेजः । आपः अन्नञ्चेति त्वारो धातवः । समानमिति । पूर्वोक्तप्रतिसंधानबलादात्मनित्यत्वे सुखदुःखव्यवस्थायाः कर्माधीनत्वे च सिद्धे, कर्मणां वेदैकप्रमाणकत्वेन तदिष्टौ, तत्रोक्तं प्रकृत्यादिकमप्यप्रतिषेध्यमित्याशयः । नन्वन्यतो निश्चयो न भवति अव्यवस्थादर्शनादित्यात्राह भूयसामिति । ननु मिथो विरोधदर्शनादर्थवादत्वमेवास्त्वित्यत्राह न चेति । सर्वमिदं वक्ष्यते । सांख्यचार्वाकयोरिव तार्किकस्यापि श्लोको निरासक इत्यामेप्रेत्य, वेदे प्रकृत्यादिशब्दानामर्थान्तरकल्पनां तार्किकादिकृतां निरसितुमाह केचित्त्विति । इत्येषेति न्यायकुसुमाञ्जलौ प्रथमस्तबकनिगमनश्लोकः । इति - एवं साधितमदृष्टं यस्य भगवतः असमा - अद्वितीया सहकारिशक्तिः, उन्नयनस्य दुष्करत्वात् मायेति, मूलकारणत्वात् प्रकृतिरिति, प्रबोधनिवर्त्यत्वात् अविद्येति च वेदोक्तेति तदर्थः । अन्यथा - बाधाभाधेऽपि अस्मददृष्टत्वमात्रेण वाक्यानामस्मदुल्लिखितार्थपरत्वकल्पने, तत्तत्पुरुषादृष्टतया तत्रतत्रार्थान्तरकल्पनया सर्वक्षोभः स्यादिति भावः । तदेतत् सर्वमिति । 'प्रत्यक्षदृष्टं भूतपञ्चकं नित्यम् । न कदाजिदनीदृशं जगत्' इति मीमांसकाः । चतुर्विधपरमाणुमूलकं भूतभौतिकमिति तार्किकाः । एवं नानाविवाददर्शनात् तर्कमुपेक्ष्य श्रुतिः प्रमाणं यदर्थे स्वरसं तद् गृह्यत इत्याशयः । स्वच्छन्दत्वं स्ववशत्वं स्वाधीनत्वमनन्याधीनत्वम् - स्वगतविशिष्टार्थबोधकताप्रयोजकतया मानान्तरानपेक्षत्वम् । पौरुषेयाणां वाक्यानां, अर्थं बुध्वा शब्दरचना इति न्यायात् विशिष्टार्थबोधकता मानान्तराधीन ज्ञानसापेक्षा, नैवमपौरुषेये । तत्र कारणज्ञानगतप्रमात्वभ्रमत्वाधीना पौरुषेयवाक्यजन्यार्थज्ञाने प्रमात्वभ्रमत्वसत्ता । अपौरुषेयवाक्याधीनं ज्ञानं तु दोषानधीनत्वान्न भ्रमत्वशंकास्पदम् । प्रमाणान्तरप्राप्तपृथिव्यादिभूतप्रतिपादकवेदवाक्यानि तु ज्ञातार्थबोधनवैयर्थ्यात् न तत्पराणि । किन्तु तदनुवादेन तेषां भगवत्कार्यत्व - भगवच्छरीरत्वादिपराणि । यथा दध्नाजुहोतीति वाक्यं प्राप्तहोमबोधनपरत्वं विना होमानुवादेन दधिरूपसाधनविधिपरम्, तद्वत् । अत एव 'शास्त्रमसंनिकृष्टेऽर्थे विज्ञानम्’ इत्युक्तम् । असंनिकृष्टत्वमज्ञातत्वम् । यथा ज्ञातमर्थं न बोधयेत् शास्त्रम्, वैयर्थ्यात् - तथा ज्ञातविरुद्धमपि न बोधयेत्, विरोधात् । अतोऽसंनिकृष्टपदेनाबाधितत्वमप्युक्तप्रायम् । अज्ञातविषयकत्वे अबाधितत्वध्रौव्यात् । इदमुभयमिह साधकबाधकप्रमाणाभावे इति पदेनोक्तम् । विशिष्टार्थबोधनसामर्थ्यपदेन दोषाशंकानास्पदत्वं विवक्षितम् । अन्यथा लौकिकवाक्यसाधारण्यात् । स्मृत्यादेरप्यागमपदेन ग्रहणोक्तिः तस्य स्वच्छन्दागमोन्नायकत्वात् । केवलतर्काणां वेदस्य च स्थितं वैलक्षण्यं दर्शयति कारणेति ।  
एकस्यैव तत्त्वस्य चतुर्विंशतिभेदकल्पनात् कथं पृथिव्यादिरूपेण प्रत्यक्षे तस्मिन् आगमैकगम्यतेति शंकते नन्विति । येनयेन रूपेण विभागः, तत्तद्रूपेण तस्य प्रकृत्यादेः आगमगम्यत्वमेवेत्याह नेति । अध्यक्षेण - प्रत्यक्षेण न सिद्धिः प्रकृत्यादीनाम्, तत्तद्रूपस्याप्रत्पक्षत्वादित्यर्थः । अक्षविषयमादाय शंकयाऽवतारितत्वात् प्रकृतिमहदहंकारमात्राक्षेत्यत्र व्युत्क्रमेणाक्षविषयं प्रथममाह चक्षुरिति । अधिष्ठानं गोलकादि । धीविशेषेति । बहिरिन्द्रियनिरपेक्षयत्किञ्चिज्ज्ञानेत्यर्थः । तस्य स्वयंप्रकाशत्वात् युक्तं प्रत्यक्षत्वमिति भावः । न चैवं तेन जानामीति तृतीयया ज्ञानाद् भेद ग्रहविरोध इति वाच्यम्; ज्योतिष्टोमेन यजेतेतिवत् विशेषणे तृतीयासंभवात् । अध्यवसायो बुद्धिः, अभिमानोऽहंकारः इति सांख्योक्त्या, अहमेवमध्यवस्यामि, मयेदं कर्तव्यम् इत्यध्यवसायाभिमानयोरनुभवात् अहमर्थः प्रत्यक्षः; स एव बुद्धिरहंकारो वेति शंकां परिहरति अध्यवसायेति । अध्यवसायाभिमानयोर्ज्ञानविशेषत्वात् ज्ञानस्यात्मधर्मत्वात् अचेतनयोर्बुद्ध्यहंकारयोर्न तत्र विषयत्व संभवः । समर्थितञ्चाहमर्थस्याऽऽत्मत्वमन्यत्रेति भावः । बुद्ध्यहंकारयोस्तु यथायथं तत्करणत्वमेव, न त्वाश्रयत्वमित्याह करणेति । शास्त्रवेद्यत्व-लोकवेद्यत्वविभागो विवक्षितविभाजकधर्मपुरस्कारेण; नान्यथा । विभिन्नाकारेण वेद्यत्वावेद्यत्वयोरुभयत्राविशिष्टत्वादित्याशयेनाह दृष्टेष्विति । श्लोके नपुनरिति पुनश्शब्दः वेदानुरोधाभावात् सांख्यानुमासु अतिहेयत्वज्ञापनाय । अनुमया - अनुमानैः; परामर्शैरिति यावत् । तत्र हेतुस्तद्विषयलिङ्गाद्यभावः । कारणेति । धूमवतो वह्निमत्त्वात् इतिवत् कार्यस्य कारणगुणात्मकत्वादिति निर्देशः । अतः कार्यत्वं हेतुः । महदादिकं कारणगुणात्मकं कार्यत्वात् पटादिवदित्यनुमानम् । सुखदुःखमोहेषु सत्त्वरजस्तमोव्यवहारः सांख्यानाम् । पक्षे साध्यं शीलयितुं पूर्वं दृष्टान्ते साध्यस्वरूपं शोधयति तत्र पटादेरिति । गुणभूतत्वम् तद्धार्यत्वम् । कारणगुणैर्गुणित्वं कारणगतगुणाश्रयत्वम् । अन्यदिति कारणगतगुणजन्यगुणवत्त्वादिकम् । निष्पत्तिशब्दस्वारस्यानवधानसूलशंकां परिहरति न चेति । सांख्यैः, तिले तैलमिव कार्यं कारणे प्रागेवास्ति, अभिव्यक्तिमात्रं कारपाव्यापाराधीनमिति स्वीकारादिष्टत्ववादः । अत एव - गुणपटयोः पूर्वोत्तरभावादेव । गुणगुणिनोरैक्ये प्रागेव पटसद्भावप्रसंगादेव । अदृष्टेरिति । न हि तन्तुः पटं धारयतीति भावः । दृष्टान्ते इदमिष्टम्; द्रव्यैक्यात् पटस्य तन्तुगततन्तुत्वात्तस्योत्तरपटत्वावस्थाश्रयत्वात् । एतद्दृष्टान्तेन पक्षे महदादौ कारणगतावस्थोत्तरसुखाद्यात्मक्य्परूपावस्थाश्रयत्वं साध्यं स्यात् । तेन कारणदशायां सुखाद्यात्मकत्वं न सिध्येदित्याह कार्येत्यादिना । अस्य कारणतादात्म्यमात्रे पर्यवसाने दोषमाह कारणमात्रमिति । साध्याविशेपादिति । हेतुरपि हि कार्यत्वमेव । अतस्तस्यसाध्यदशापन्नत्वे हेतोः संदिग्धासिद्धिः स्यादिति भावः । ननु हेतु भूतं कार्यत्वमुत्पत्तिमत्तारूपम्, साध्यं तु सकारणकत्वम्; अतो न दोप इत्यत्राह नहीति । यदि उत्पत्तिमत्त्वं सिद्धम्, सकारणकत्वमपि सिद्धम्, तदसिद्धौ एतदसिद्धिरिति भावः । ननु कारणगुणात्मकत्वं न कारणसहकारिकत्वम् । स्वकार्योत्पादने स्वोपादानं सहकारितयाऽपेक्षत इत्युक्तं भवति । आदिना कारणगुणसहकारिकत्वरूपसाध्यपरिग्रहः इत्यत्राह कारणेति । तस्य सहकारित्वमावश्यकं न वेत्यन्यदेतत् । यत् प्रकृतं प्रधानस्य सुखादिरूपसत्त्वद्यात्मकत्वम्, तदनेन साधितं न भवतीत्यर्थः । न चतुर्थ इति । कारणगुणैर्गुणित्वमसत्कार्यवादाश्रयणेनोच्यते उत सत्कार्यवादाश्रयणेन । नाद्यः, जन्यजनकभावेन तन्तुगुणपटगुणयोर्भेदात् कार्ये कारणगुणाभावात् । द्वितीये तु कारणकार्यैक्यात् कारणगुणाश्रयत्वे विवादाभावात् कारणावस्थायामपि कार्यावस्थगतगुणाश्रयत्वमेवाज्ञातं साध्यं स्यात् । तच्च विपरीतम् । भूतेषु कारणावस्थानंगीकृतशब्दस्पर्शादिमित्त्वेष्ट्या कारणे तदभावस्यैव साधनं स्यादिति भावः । पञ्चम इति । कारणधर्मविजातीयधर्मराहित्यं वा, केवलसजातीगुणवत्त्वं वा कार्यवृत्तियावद्गुण सजातीय गुणवत्कारणकत्वं वा तदिति विल्प्यक्रमेणनिरासः । तदेवेदमिति प्रत्यभिज्ञावहसारूप्यात्मकसाजात्यविवक्षां निरस्यति मृदिति । गोमयेत्यादिकमुपलक्षणम् । भूतेष्वपि पूर्वपूर्वप्रत्यभिज्ञाया उत्तरत्राभावात् विषमपरिणामस्यैव दर्शनात् । बुद्धिमात्रेति । अन्यद्वेति किंविवक्षितम् कारणाभिन्नत्वं चेत्, न दूष्यम् । कारणेऽभिव्यक्तत्वं वा कारणावस्थोत्तरावस्थाश्रयत्वादिकं वा चेत्, उत्तरमुक्तप्रायम् । अत्र अदूष्यत्वादित्यत्र दूष्यन्यादिति पाठस्तदनुगुणार्थश्च युक्तः । अथ कार्यकारणमारूप्यं विहाय कार्यकारणगुणसारूप्यविवक्षायामाद कर्मणामिति । स्वविषयेति । दीयमानद्रव्य - हन्यमानप्राण्यादि-कर्मान्वयितत्तद्वस्त्वनुरूपफलानुमानं यथा व्यभिचरितम्, पुरोडाशादिमात्रादपि स्वर्गादिमहाफलभावात्, तथेत्यर्थः ।  
सांख्यैरव्यक्ते अविवेकित्वादिसाधनं त्रैगुण्यहेतुना महदादिदृष्टान्तेन कृतम् । तत्राव्यक्तरूपाश्रय - त्रैगुण्यरूपहेतूभयासिद्धिशंकायां महदादिकं कारणगुणात्मकं कार्यादिति एकहेलय उभयसाधनं दर्शितम् । तदेतावता दूषितम् । अथेदं कारणगुणात्मकत्वं कारणगतगुणजन्यतज्जातीयगुणवत्त्वरूपमेवेति तार्किकपश्रस्यैव साधनं स्यात्; तैः परमाणुतः तद्गुणाधीनतादृश गुणवदवयव्युत्पत्तिस्वीकारादित्याशंकायामपरिमिताव्यक्तरूपकारणसाधनं कृतं भेदानामित्यादि कारिकया । तद् दूषयितुमारभते ये चेति । एषां हेतूनामुत्तरकारिकायाम्, 'कारणमस्त्यव्यक्तम्’ इत्युक्त साध्येऽन्वयः । रचनानुयपत्त्यधिकरणमत्रानुसंधेयम् । अत्रापि श्लोकोक्तव्याप्त्यसिद्धि-लिङ्गासिद्ध्याश्रयासिद्धीराह न व्याप्तिरित्यादिना । न्यायकुसुमाञ्जलौ(स्त. ।) सांख्यप्रस्तावे तदिष्टेन्द्रियमनोहङ्कारमहत्पर्यन्तयस्तुसिद्धिप्रकारं विलक्षमणमुपपादितः । तत्प्रकारमवलम्ब्य सांख्यं आश्रयासिद्ध्यादिपरिहारं शंकते नन्विति । चिच्छक्तिः अनादिचैतन्यम् । सांख्यमते आत्मा चैतन्यमात्रस्वरूपः । स्वत इति । इन्द्रियादिकारणं विनैवेत्यर्थः । संकल्पादीत्यादिना विकल्पग्रहणम् । सविकल्पकं मनःकार्यं तन्मते । व्याघ्रेति मनुष्योऽहमित्यभिमानश्चेत् स्वप्नानुभाविनो मनुष्यत्वात् मनुष्यदेहकार्यं इति शंक्येत । स्वान्ते स्वव्याघ्रादिरूपेण यदा पश्यति, तदा तथाभियानो देहाद्यतिरिक्ताहङ्काररूपद्रव्यकार्यः । अभिमानश्च तन्निष्ठ इति तत्सिद्धिः । अहमर्थोऽहंकार इति सांख्यमतम् । स चाभिमानः सुषुप्तौ नास्ति । तदप्रश्वासादिकं जायमानं प्रयत्नाघीनं वाच्यम् । घटादावभावात् । तस्याहङ्कारनिष्ठत्वे अहमिदं करोमीत्यभिमन्येत । अतस्तद्भिन्नस्तदाश्रयः । स एव महान् । एवमाश्रयासिद्ध्यादि परिहृत्य ततोऽव्यक्तं साधयति न चेत्यादिना । तदवधिः - महन्मात्रे विश्रान्ता । [बहुव्रीहिः ।] भेदानां परिमाणादिति कारकायां परमितत्वं कार्यत्वद्वारा कारणसाधकमभिमतमिति दर्शयितुं परिमितत्वेन कार्यत्वादित्युक्तम् वृत्तिभेदसिद्धैरिति । आलोचनं व्यापार इन्द्रियाणां, विकल्पस्तु मनसः, अभिमानोऽहंकारस्य,  
अध्यवासायः प्रयत्नो वा बुद्ध्यपरपर्यायस्य महत इति प्रागुपपादिततया तत्तत्पक्षीकारेणाव्यक्तस्यैवमनुमानमित्यर्थः ।  
दूषयति तदेतदिति । स्वत इत्यादि । इन्द्रियमनःप्रभृतीनां पुरुषभेदेन विभिन्नरूपत्वात् कर्माधीनमेव तत् सर्वमिति तत्कर्मवैचित्र्येणैव चैतन्यस्य आलोचनादिरूपत्वोपपत्तौ किमेभिर्महत्पर्यन्तैरिति भावः । अपश्यस्वीकार्येण संस्कारेण च मनसोऽसिद्धिमाह नापीति । करणस्य चेति । कार्यसामान्यस्य करणजन्यत्वात् करणस्य च कुठारादिवत् द्रव्यत्वावश्यम्भावात् न संस्कारमात्रं करणमिति न, परामर्शादेर्गुणस्यापि करणत्वादित्यर्थः । मनसैवेति । त्वया ततः पूर्वे मनस्साधनादिति भावः । बाह्यस्य - वृक्षादिकम्पनहेतोर्वायोः । इतः पूर्वमिति । त्वन्मतं तत्सिद्ध्यनन्तरमेव निरूप्यम् । ततः प्राक् तु तत् आत्मनि वा भूते वा, सिद्धान्तरीत्या ईश्वरे वा स्यादिति भावः । क्षेत्रज्ञस्यापीति । प्रबोधानन्तरं जीवेन मया प्रयत्नेनोच्छ्वासादिकं कृतमिति प्रतिसंधानाकरणात् अप्रकाशमानस्यैव प्रयत्नस्य जीवनयोन्याख्यस्य स्वीकारस्तार्किककृतोऽपि न युक्त इति भावः । अथ परिमितत्वरूपहेत्वसिद्धिमाह परीति । तर्हि आत्मनोऽपि परिमितत्वमस्त्विति चोद्याशयेनाह त्वन्मत इति । मनसैव सर्वसिद्धौ महन्न सिध्यतीत्यप्याह न चेति । काम इति । वृत्त्यानन्त्यात्, अन्तःकरणं त्रिविधमिति त्वन्मतासिद्धिरिति भाव । सिद्धान्ते कामादिकं मनोगतत्वेन नेष्टम्, धर्मभूतज्ञानपरिणामरूपत्वादिति वस्तुस्थितिमुपदिशति कामादीनामिति । तदिदं तात्पर्यचन्द्रिकायां (१३-६) विस्तरेणोपपादितमवसरे विज्ञेयम् । मिथोविरुद्धानामेकनिष्ठत्वं कथमित्यत्र तवापि तदिष्टमित्याह महतश्चेति । भावाष्टकम् धर्माधर्मज्ञानाज्ञानवैराग्यावैराग्यैश्वर्यानैश्वर्याणि । अविरोधादिति । आगमविरोधस्याप्यभावात् । आलोचनविकल्पाभिमानाध्यवसायां सामानाधिकरण्यस्याऽऽनुभविकत्वात् तद्विरोधो व इति भावः । अनुमानतो महदादि सिद्धिनिषेधेऽपि आगमात् तदिष्टिवत् करणत्वादिकमपीष्टं सिद्धान्ते इति न मन्तव्यमित्याह अत एवेति । पृथगिति । करणभूतमनस्सहकारित्वं काममास्तामिति भावः । चक्षुरादिष्विति सप्तम्या, आलोचनकरणत्वेऽपि तदाश्रयत्वं नेष्यत इति ज्ञाप्यते ।  
न द्वितीय इति । नाऽऽगमिकसिद्धिमुपिजीव्य महदादेः पक्षीकार इत्यर्थः । सिद्धसाधनं दोप इत्याह महदिति । परिमितत्वहेतोर्नित्येऽपि संभावनया साधकत्वाभावेऽपि कार्यत्वहेतुनैव महदादिकं स्वपरिमाणाधिकपरिमाणककारणकमिति साध्यत इति पक्षं क्षिपति यदपीत्यादिना । वैपरीत्येति । अतो हेतुरनैकान्तिक इति भावः । अपरिमितकारणजन्यत्वं साध्यं चेत् - शास्त्रतः प्रकृतेः परिच्छिन्नत्वावसायात् बाधोऽपीत्याशयेनाह अव्यक्तस्य चेति । तमसः परस्तादिति श्रुतेरन्या मृत्युं भिनत्तीति सुबालश्रुतिः । मृत्युः अव्यक्ताक्षरप्राक्तनं तम एव । भिनत्तीत्यस्य मोक्षं गच्छन् पुरुषो मार्गमध्ये प्रकृतिं स्वस्माद् विभक्तां करोतीत्यर्थः । तरतीति यावत् । आभ्यां परिच्छिन्नत्वसिद्धिः । व्याप्तिवचनम् - अचेतना परार्था च ......व्याप्तिरूपेण संबन्धस्तस्याश्च पुरुषस्य च' इत्यादि । अनन्तम् - अविनाशि । असंख्यातप्रमाणम् - इयत्तारहितम् । विभुत्वमन्तरेण - ऊर्ध्वदेशपरिच्छेदेऽपि अन्यत्र परिच्छेदाभावमात्रेण । अधिकपरिमाणकरणकत्वस्य व्याप्तिग्रहणमपि दुर्लभम्, शोधने सर्वत्र न्यूनपरिमाणप्रतीतेरित्याह घटेति ।  
एवं परिमाणादिति प्रथमहेतुर्निरस्तः; समन्वयरूपमनन्तरहेतुं निरस्यति समन्वयश्चेति । सत्त्वादिकं महदादिकारणमनुगतत्वादित्यनुमानमनैकान्तिकम् । महदादि स्वानुगतकारणकं कार्यत्वादिति च दृष्टान्ते साध्यविकलत्वादिना दुष्टम् । कार्यकारणयोरेकद्रव्यत्वात् कार्ये धर्मिणोऽनुगत्यभावात्, अनुगतस्य च धर्मतया कारणत्वाभावात् । विभक्तस्येति । संप्रति घटात् पृथक्तया, पूर्वं घटकारणमृदंशश्लिष्टतया च स्थितस्येत्यर्थः । अविभक्तस्य - घटे द्रव्यतया स्थितस्य । एकेन मृत्पिण्डेन सर्वं मृन्मयं विज्ञातं स्यात् इत्यादि श्रुतिरीत्या घटशरावादीनां बहूनामेकमृत्पिण्डोपादानकत्वानुभवात् महदादिकमेकोपादानकम् एकरूपान्वितत्त्वादित्यनुमितिं निरस्यति यदपीति । स्वपरमतनिर्धूतत्वमुपपादयति सर्वथेत्यादिना । तत्त्वभेदेत । प्रकृतिकार्याणां सर्वेपां सर्वप्रकारैकरूप्ये चतुर्विंशविधागणनायोगात् । व्यभिचारात् - विभिन्नोपादानके घटपटकटादौ हेतुसत्त्वात् । एकस्य सिषाधयिषितस्य किं साक्षादुपादानत्वं परम्परया वेति विकल्प्यापि दूषयति साक्षादिति । समर्थस्य क्षेपायोगादिति न्यायेन युगपदेव सर्वोत्पत्तिः स्यादिति । आदिना महदङ्कारमत्रादेः कारणत्वभंगविवक्षा । जीवेष्वपि व्यभिचारमाह नित्येषु चेति । साक्षित्वादयः - साक्षित्वं कैवल्यं माध्यस्थ्यं द्रष्टृत्वमकर्तृभावश्चेति अव्यक्तविपरीततया तदुक्ता अवेके धर्माः । स्वमते तादृशधर्मेष्ट्यभावात् युष्माभिरित्युक्तम् । न तु तेषां हेतव इति । तत्र साध्यं नास्ति निर्हेतुकत्वादित्यर्थः । त्रिगुणमिति । ''त्रिगुमविवेकि विषयः सामान्यमचेतनं प्रसवधर्मि व्यक्तं तया प्रधानम्” इति व्यक्ताव्यक्तयोः त्रैगुण्यादिना ऐकरूप्यं तदुक्तम् । तथाच अव्यक्तस्यापि कारणमनिष्टं सिद्ध्येदिति । द्वयारब्धेति । एकैकघटस्यैकैकमृत्पिण्डारब्धत्वं विवक्षितम् । घटद्वयं युगपद् गृहीत्वा व्यभिचारापादनम् । गोमयादीत्यादिना वृश्चिकरूपोपादानग्रहणम् । अथानेकपिण्डारब्धे एकस्मिन्नपि घटे व्यभिचारमाह बह्विति । 'एकत्वसंख्याविशिष्टोपादानकत्वमेकोपादानकत्वरूपसाध्यार्थ इत्याशये अयं दोषः । तेषामपीति । यत्र यत्र व्यभिचारापादनं तत्र तत्र साध्यसंदेह एव, न तु तदभावनिश्चय इति व्यभिचारवारणेन साध्यानुमाने इष्टे इति यावत् । न चैकपित्रुपादानकाः पुत्राः दृष्टान्तः । तत्राप्यंशभेदादेव पितुरुपादानत्वात् । व्यतिरेकदृष्टान्तेन साध्यसिद्धिं निरस्यति अवीतेति । वीतः = विशेषेण इतः; पक्षे सपक्षे च स्थितो हेतुः; अन्वयीति यावत् । अवीतः व्यतिरेकी । दृष्ट इति । घटपटादौ भिन्नोपादानकत्वस्य दृष्टत्वात् बाधः, एकोपादानकत्वरूपसाध्याभाववति तत्र हेत्वभावायोगात् व्यतिरेकव्याप्तिभंगश्चेति भावः । ननु भिन्नभिन्नस्याप्युपादानत्वमिष्यते; तदतिरिक्तैकापूर्ववस्तूपादानकत्वमपि साध्यत इत्यत्राह नापीति । दृष्टैरिति । तदभावे कार्याभाव इति व्यतिरेकादर्शने कथं कारणत्वम्; नचाऽऽगमः कश्चिदवर्जनीयोऽस्तीति भावः ।   
एवं शास्त्रस्योपस्थितत्वात् हेत्वसिद्धिमपि समन्वयादिति हेतोराह नचेति । अतः स्वच्छन्देनात्रमेनेत्युक्तमप्रकम्प्यमिति भावः । शास्त्रमन्तरेण हेतुसिद्धिं शंकते नन्विति । संप्रतिपन्नेति । बाह्याबाह्यतार्किकादिभिः सत्त्वादिकं विनैव सर्वनिर्वाहादिति भावः । ननु श्रीभाष्ये सत्त्वादिगुणाः कार्यैकनिरूपणीया इति भाषितम्; तेन कार्यैस्तदनुमानमिष्टमिति स्पष्टम् । तत् कथमनुमानासंभवोक्तिरित्यत्र तदाशयमाह गुणानामिति । शास्त्रमपि श्रेयस्साधनतया कर्मजातमिव। जगत्कारणत्वमुखेनेश्वरमिव च सुखादिकार्यकारणत्वेन सत्त्वादि निरूपयतीति तेषां सत्त्वमर्थक्रियाकारित्वमक्षतमित्युपपाद्यते तत्रेति भावः । अन्यथा - शास्त्रनिरपेक्षयुक्तिमात्रे साधकत्वेष्टौ । सत्त्वाद्यंगीकारेऽपि एकतमोन्मेषादिकं दृष्टादृष्टहेतुत एव निर्वाह्यम् । तत् सत्त्वादि विनैव तत एव कार्यमस्तु । अथ यदि दृष्टादृष्टहेत्वतिरिक्तादेवोन्मेषदिकल्पना; तदा तत्कादाचित्कत्वं तदन्याधीनमित्यनवस्थेति भावः । ननु कारणानवस्था बीजांकुरन्यायेन सर्वेष्टैवेत्यत्राह सामग्रीति । कारणानवस्था नेष्टा; अत एव तैस्तैः परमाणुषु विश्रमः, प्रकृतौ विश्रमः; ब्रह्मणि विश्रम इत्युच्यते । कारणकलापरूपसामग्री तु अनादौ संसारे पूर्वपूर्वं भूतेति संमन्यत इति भावः । अत्रापि सामग्रवनवस्थैवास्तु इति चेत् सामाग्री हि नाम कारणकलापः । तत्र कॢप्तदृष्टादृष्टकलापत एव निर्वाहे अपूर्वकिञ्चिद्घटनमेवाशक्यमिति ।  
प्रसंगात् हेत्वसिद्धिमुक्त्वा, पूर्वप्रसक्तं साध्यदूषणमेव तत्सिद्धान्तविरोधप्रदर्शनमुखेनाह गुणत्रयेति । अविरोधं शंकते नन्विति । एकत्वं संख्या वा अभिन्नत्वं वा; समुदायस्य समुदाय्यनतिरिक्तत्वादुभयमपि न भवतीत्याशय्य चित्रेत्यादिना दूषयित्वा अभिन्नत्वघटनेन स्पष्टोक्तानुमानमपि तत एव दूषितमित्याह ततश्चेति । एकक्षीरकार्ये दधनि स्वभिन्नकार्योपादानाभिन्नोपादानकत्वरूपसाध्याभावात् व्यभिचार इति भिन्नत्वविशेपणम् । भिन्नत्वं नानात्वम् । एतदर्थं भेदानामिति भेदशब्दप्रयोग इति भावः । आत्मसु व्यभिचारवारणाय विकारित्वादिति । सत्त्वेति । हेतुघटकदलद्वयसत्त्वात् व्यभिचार इत्यर्थः । संघातातिरिक्तैककारणानुमानेष्टौ दोषमाह अथेति । द्रव्येति । त्वन्मते सत्त्वादेर्द्रव्यत्वात् प्रकृतिद्रव्यत्रयमिति चतुर्विंशतित्वहानिरिति ।  
सांख्यकारिकोक्तं तृतीयं हेतुं दूषयति शक्तितः प्रवृत्तेरिति । पदद्वयेनोपन्यस्तो हेतुरेक एव । शक्त्यंशः साध्यनिविष्टः । प्रवृत्तिरुत्पत्तिः । महदादिकं शक्त्यधीनम् उत्पत्तिमत्वात् कार्यत्वादित्यनुमानम् । कथमिति । अव्यक्तहेतुकत्वानुमाने दृष्टान्तस्य साध्यवैकल्यम् । शक्त्यधीनत्वसाधने विवक्षितासिद्धिरूपमर्थान्तरमिति भावः । अव्यक्तत्वमेव प्रकृतान्वयिनी शक्तिरिति शंकते नन्विति । अत्र वाचस्पतिनैवं व्याख्यातम् - सिकतावैलक्षण्येन तिलस्य कारणत्वं तस्यानभिव्यक्ततैलाश्रयत्वात् । तत्रानभिव्यक्तं तैलमेव शक्तिः । तथा अव्यक्तत्वं शक्तिरिहेति । तद्दृष्टान्तानौचित्यं दर्शयति यदीति । अव्यक्तत्वस्य अनभिव्यक्ततैलतुल्यत्वे तत्र तैलात् तिलस्येव अव्यक्तत्वरूपद्रव्यादव्यक्तद्रव्यं तदाश्रयोऽन्यदिति संख्याधिक्यमिति । अथ अनभिव्यक्तमहदेवाव्यक्तत्वम् । अतस्तत्र तिलतैलोभयातिरिक्ताभाववत् इहापि महदव्यक्तोभयातिरिक्तस्याभाव एवेति चेन्न - तैलातिरिक्ततिलत्ववत् महदर्तिरिक्तस्याव्यक्तत्वस्यावश्यकत्वात् शक्त्यव्यक्तत्वयोरैक्यायोगात् । ननु तिले अंशद्वयमस्ति । एकस्तैलोपादानम्, अन्यः पिण्याकस्य । अनभिव्यक्ततैलमित्यनेन च तत्तिलांशविवक्षा । अस्यास्पष्टत्वे क्षीरदधिस्थलं गृह्यताम् । क्षीरत्वं यथा तत्र शक्तिः, तथाऽत्राव्यक्तत्वमिति शंकते नेति । यदीत्यादिः । उत्पत्स्यत इति यदि, तथापीत्यन्वयः । संप्रतिपन्नावधिरिति । आकाशपर्यन्तानामेव लोकसिद्धत्वात् तदुपरितनमात्राहङ्कारमहत्सिद्धिरेव नेति आश्रयासिद्धिरेव । यदि अधिककल्पना, तदाऽनवस्थया तत्त्वमिश्रमो न स्यादित्यर्थः । अत्र 'संप्रतिपन्नावधिः - महत्तत्वावधिः । यद्वेत्यस्य यदीत्यर्थः’ इति आ.दा. । अपि चेत्यर्थ इति केचिदिति च । यद्वेति यथाश्रुतार्थमेव । सूक्ष्मान्तरात् इत्येतदनन्तरम, अस्तु इत्यनुषङ्गः । तथा च संप्रतिपन्नावधिर्वास्यात् त्वदिष्टाव्याकृतादधिकबहुकल्पना वा स्यात्, इति - अतो हेतोः कथं तत्त्वेयत्ता - कथं त्वदिष्टचतुर्विंशतिसंख्येत्यर्थः ।  
एवमागमिगमेव सत् प्रकृतिमहदहङ्कारादिकं स्थूलस्य सूक्ष्मपूर्वकत्वयुक्त्या न सिद्ध्यति, आकाशस्य स्थूलत्वे युक्त्यभावात् अन्यथाऽनवस्थानादिति शक्तिरूपसूक्ष्मासिद्धिरुक्ता, एवमागमिकस्यैव सूक्ष्मस्य तर्केणासिद्धौ सांख्यसंमतसूक्ष्मशरीरस्यानागमिकस्य सुतरामसिद्धिरित्याह एतेनेत्यादिना । पूर्वेति । स्थूलभूतोत्पत्तेः पूर्वमेवोत्पन्नम्, असक्तं - प्रतिघातरहितम्, नियतं आप्रलयावस्थितं महदङ्कारतन्मात्रपञ्चकात्मकं बुद्विगतैर्भावैः - धर्माधर्मादिभिरष्टभिरधिवासितं सत् स्थूलशरीराभावे निरुभोगं स्थूलशरीरपरिग्रहेण संसरति । इदञ्च लिड्गं, प्रलये लयं गच्छतीति इति तत्कारिकार्थः । वर्णनमात्रेण कथं वस्तुसिद्धिः; मानाभावात । तत्र न प्रत्यक्षं नानुमानं नाप्यागम इत्याह नहीत्यादिना । स्थूलवत् -स्थूलशरीर इव । लोकान्तरगतिश्रुत्यर्थापत्तिं शंकते विभोरिति । गतिश्रवणादात्मा गच्छतु, किं देहेनेत्यत्राऽऽत्मनो विभुत्वस्य तदिष्टत्वात् गत्यसंभवात् देहगतगत्यारोप एव तत्र कार्य इति गच्छद्देहसिद्धिरिति भावः । अत्र वक्ष्यमाणरीत्या अस्मदिष्टसूक्ष्मशरीरेणैव निर्वाहात् विलक्षणतदिष्टशरीरासिद्धिरिति समाधौ सत्यपि, तावद्दूरमगत्वैव प्रतिवक्ति तदिति । जीवः स्वर्गं यातीत्यस्य स्वर्गगाभिसूक्ष्मशरीरविशिष्टो भवतीत्यपि लाक्षणिकार्थ एव । तदपेक्षया स्वर्गावच्छिन्नस्थूलदेहलाभसामग्रीसंपन्न इत्येवार्थोस्तु । अनेकवस्तुतद्गमनादिकल्पने गौरवादिति भावः । नन्वनन्तरकारिकया 'चित्रं यथाश्रयमृते’ इत्यनया चित्रस्य भित्त्यादियत्, छायायाः स्थाण्वादिवत्, मरणजननान्तराले जैवबुद्ध्यहङ्कारेन्द्रियसंघातः साश्रयः तत्संघातत्वात् स्थूलदेहस्थसंघातवदित्यनुमानमुक्तमित्यत्र प्रत्याह नन्वित्यादिना । विपक्षे बाधकाभावादिति । हेतुरस्तु साध्यं मास्तु इति साध्याभावरूप विरुद्धपक्षप्रसञ्जने तद्बाधकस्य कस्यचिदनुकूलस्याभावादित्यर्थः । अप्रयोजको हेतुरिति यावत् । गत्यन्यथानुपपत्तिर्नानुकूलतर्कः, नापि मुक्तत्वागत्तिरिति । सिद्धसाधनात् – बुद्धीन्द्रियादिसंबन्धस्य सर्वसंमतत्वादिति । ननु प्राणेन्द्रियाद्याधारतया किश्चिदावश्यकमिति, श्रुतितः, 'तदन्तरप्रतिपत्तौ रंहति संपरिष्वक्त...’ इति सूत्रकाराभ्युपगमाच्च सिद्धं कथं निषिध्यत इत्यत्राह आगमस्त्विति । पूर्वशर्राराकृष्टेत्यनेन शरीरं यदवाप्नोतीति श्लोके वायुर्गन्धानि वाशयादिति दृष्टान्तेन गन्धेन गन्धेन सह पुष्पाद्यपयववत् स्थूलशरीरावयवानामेव सूक्ष्माणामाश्रयतया गत्यवगमात् आसर्गप्रलयस्थायिशरीरासिद्धिरज्ञाप्यते । ननु जीवस्य सथूलदेहाभावकालेऽपि सूक्ष्मेण? देहेन संसारित्वमस्ति, अर्चिरादिना गच्छतोऽपि चन्द्रमस्संवादादिना प्रमाणेन शरीरवत्त्वोपलब्धेरित्यर्थकं सूत्रं सूक्ष्मदेहस्थापकमित्यत्राह सूक्ष्ममिति । तावन्मात्रेति । स्थूलशरीराकृष्टसूक्ष्मंशरूप-स्थूलदेहद्वयमध्यकालमात्रवर्तिदेहमत्रविषयम्, न तु सांख्यलिंगशरीरविषयकम्; लाघवात् । उपरितने च 'अस्यैव चोपपत्तेरूष्मा' इति सूत्रे तत्र सूक्ष्मे ऊष्मसत्तववचनात् तस्य स्थूलभूतांशत्वप्रत्यायनात् । साख्यसंमतस्य च भूतोत्पत्तेः पूर्वोत्पन्नत्वेनेष्टतया तदयोगात् । अथ एव श्रुतावपि 'प्राणस्तेसि' इति तेजस्येव सपरिकरजीवसंपत्तिरुच्यवते; न तु मात्रात्मकभूतसूक्ष्मसंघातरूपे । अस्यैव तेजस उपरि श्रद्धारूणता, सोमराजभावश्च श्रूयत इति भाविदेहबीजभूतन्वमपि तस्य बुभुक्षुविषये इति नातिरिक्तवस्तुसिद्धिरिति भावः । सर्वमिदमुक्तमभिप्रेत्याधिकरणसारावलौ, (4-2-5)  
कल्पादौ भूतसूक्ष्मप्रभृतिभिरुदितं वर्ष्म कल्पान्तनाश्यं   
प्रत्येकं प्राणिभेदे नियतमनियतस्थूलदेहानुयायि ।  
लिंगाख्यं भस्त्रिकान्तः परुवकपवदवस्थायि सांख्यैः प्रगीतम्  
सूक्ष्मांशः पूर्वमूर्तेरुपरितनतनोर्बीजमत्रेष्यते तत्” (५-२-१०) इति ।  
केचित् पुर्यष्टकं शरीरमिति वाक्यं गृहीत्वा अष्टकमिति कथनात् षाट्कौशिकदेहातिरिक्तं तदिति मत्वा लिंगशरीरं तदित्याहुः । स्थलदेहश्च षाट्कौशिकत्वेन सांख्योक्तः, मातापितृजत्वात् । मातृतो लोमलोहितमांसानि, पितृतः स्नाय्वस्थिमज्जान इति षट् कोशा इति । तत्राह पुरीति । ''शब्दः स्पर्शश्च रूपञ्च रसो गन्धश्च पञ्चकम् । बुद्धिर्मनश्चाहारः पुर्यष्टष्मुदाहृतम्” इति कालोत्तरसंहितोक्तरीत्या वा, एकेकपुरस्यानेकसंघातात्मकत्वभावनेन, ज्ञानेन्द्रियपञ्चकं कर्मेन्द्रियपञ्चकं चित्तमनोबुद्ध्यहंकारचतुष्टयं प्राणादिपञ्चकं वियदादिपञ्चकं कामवर्गः कर्मवर्गः तमोवर्गश्चेति रीत्या पुर्यष्टकस्वीकारेऽपि स्थूलदेहस्यैव सर्वस्य वा देहस्येयं संज्ञेति, न ततो देहान्तः अन्यदेहसिद्धिरिति भावः ॥  
तदेवं 'शक्तितः प्रवृत्तेश्च' इत्यत्र सूक्ष्मपरशक्तिशब्दप्रसंगेन सूक्ष्मदेहनिरसनं प्रासंगिकं वृत्तम् । अथ कारिकापूर्वार्धोक्तहेतुनिरसनसमाष्त्या उत्तरार्धोक्तनिरसनमारभते कारणकार्येति । अयमेतदर्थः - वैश्वरूप्यस्येति कारिकान्तिमपदम् । विश्वरूपमेव वैश्वरूप्यम् । विश्वमिति यावत् । कूर्मशरीरान्तर्लीनस्य तत्पादस्य प्रसारणकाले आविर्भाववत् कार्यस्य कारणादाविर्भावः । मातुरुदरात् शिशोराविर्भावात् महामृप्पिण्डात् घटशरावादीनामाविर्भावकाले विभागः तिरोभावकाले मृदिप्रबेशश्च दृश्यते । तथाच विश्वं साक्षात् परम्परया वा स्वविभागाविभागप्रतिसंबन्धिकिञ्चित्कारणकं कार्यत्वादिति अव्यक्तसिद्धिरिति । इदं निरस्यति महदादीति । अस्मिन् विश्वपक्षकानुमाने विश्वपदेन घटपटादिप्रसिद्धमात्रग्रहणे सिद्धसाधनम् । तत्र परम्परया किञ्चित्कारणकृत्वमपि पिण्डकारणमृदादिग्रहणेन सूपपादम् । अथ विश्वपदेन महदहङ्कारादेरपि ग्रहणादव्यक्तसिद्धिरिति चेत् - आगमादेव महदादिसिद्ध्या तदैवाव्यक्तमपि सिद्ध्यतीति नानुमानावकाशः । आगमतोऽसिद्धौ चाऽश्रयासिद्ध्या तदनाकाश एव ॥ अथ संप्रतिपन्नमेवावधिमाकाशादिकं पश्रीकृत्य तदधिककारणानुमानम्, तर्हि तत्राप्यन्यदित्यनवस्था, हेतोः पक्षेऽसिद्धिश्चेति । अथ विभागाविभागरूपसाध्यस्य कार्यत्वस्य च व्याप्तिरपि नेत्यसद्धेतुत्वमाह किञ्चेति । कारणाद्विभागो नाम पिण्डरूपकारणैकदेशस्य पिण्डाकारत्यागेन घटाकारग्रहणेन स्वसंश्लिष्टभागान्तराद्विभाग एव । अविभागश्च विभक्तस्य पुनर्मृदंशान्तरे संश्लेष एव । इदं स्वावस्थापन्नस्य तन्निष्ठपूर्वावस्थापन्नकिञ्चिदंशप्रतियोगिकविभागवत्त्वं तन्तुपपस्थले दुर्वचमिति । केचित्तु विभागाविभागवचनम् अनेककार्योत्पादकैकोपादानकत्वाभिप्रायमित्याहुः । तदप्यनेन तन्तुपटदृष्टान्तेन भग्नम्, हेतोः पटेव्यभिचारादित्याह एकस्मादिति । कार्यत्वात् विभागाविभागानुमानम्, विभागाविभागबलेनैकोपादानकत्वानुमानमित्युक्तौ यदवधिकविभागादिमत् यत् तत् तदुपादानकमित्याशयात् हेतुर्व्यभिचरित इत्याह यत्रेति । आरणेयस्य - अरणिजन्याग्नेः । तत्र दृष्टान्तमाह न चेति । साधितमग्नेरनुपादानत्वं भाष्ये, यथाऽग्नेः पृथग्धूमा विनिश्चरन्तीति श्रुतावितीदमपि व्यमिचारस्थलम् । साध्ये उपादानवाघटने आह एवं सतीति । ननु एकत्वमुपादानत्वञ्च न साध्यघटकम्; इदं स्वाभिन्नकारणकं कार्यत्वादित्यनुमानमित्यत्राह किञ्चेति । तदतिरिक्तेति । अणुसंधातरूपतार्किकाद्यभिभतवस्त्वतिरिक्तैकाव्यक्तसिद्धिर्न भवति । तथा च व्चक्ताणुसंघातनिरासार्थमियं कारिकेति तत्त्वकौमुद्युक्तमयुक्तमिति भावः । शंकते कृत्स्नेति । परमाणुः परमाणौ कार्स्न्येन संयुज्यते उतैकदेशेनेति भाष्यदर्शितविकल्पोऽनुसंधेयः । तादृशं दूषणं तवापीति च भाप्ये नविलक्षणत्वाधिकरणे उक्तमित्याद सत्त्वेति । नन्वणुतः पृथुकार्यं न स्यादित्यापादनवत्, विभुतस्तदधिकं पृथु न स्यादिति न शक्यमापादयितुम् । न हि तथाविधं पृथुकार्यमस्मदिष्टमित्याशंकायां कृत्स्नप्रसक्त्यधिकरणोक्तरीत्या प्रकारान्तरेणाऽऽपादनं भवतीत्याह अणूनामित्यादिना । तर्हि तदधिकरणोक्तं समाधानमेवास्तु इत्यत्र अत्र तदयोगमाह श्रौत इति ।  
समुदायादेकदेशस्य विभाग इत्यपि दुर्वचमित्याह अपि चेति । विभागाविभागतः एकोपादानकत्वसाधने कृर्मावयवदृष्टान्तप्रदर्शनं हेतोर्व्यभिचरितत्वोक्तावेव पर्यवस्यतीति गजेन स्वोपरि स्वयंकृतो मृत्क्षेप इत्याह कूर्मेति ।  
ननु महदहङ्कारमात्राक्षसिद्धिरिति मात्राणामसिद्धिवर्णनमयुक्तम्, मात्राणां भूतसूक्ष्ममात्रत्वात् सूक्ष्मस्थूलदशयोर्लोकसिद्धत्वादित्यत्राह आगमेनेति । लोकव्यहारस्य विषयोऽन्य इत्याह उद्भवेति । यत्र रूपस्पर्शादेरप्रत्यक्षत्वादनुत्कटत्वरूपानुद्भवः, तत्र सूक्ष्मत्वव्यवहारः तथा यत् अप्रतिहन्यमानं तदपि सूक्ष्ममित्युच्यत इति । अक्षविषयेऽप्यागमिकत्वं प्रागुक्तं विशदयति अक्षेष्विति । काणादादीति । पृथिव्यादिकं शरीरेन्द्रियविषयभेदेन विभज्य शरीरांशात्तिरिक्तेष्विन्द्रियेषु तत्तद्भूतगुणमात्रग्राहकत्वात् घ्राणं पार्थिवं रसनेन्द्रियमाप्यं चक्षुस्तैजसं त्वगिन्द्रियं वायवीयमिति साधयति कणादः । गौतमश्च, ''भूतगुणविशेषोपलब्धेस्तादात्म्यम्”, ''सगुणानामिन्द्रियभावात्” (३-१-६३,७२,) इति भौतिकत्वमेव वदन् तत प्राक् गोलकाद्यतिरिक्तनां तत्रैव साधयति । स्मृतिविशेषेति । इदं ३५ श्लोके द्रष्टव्यम् ॥ सांख्याः कालं पृथङ् नेच्छन्ति, सूर्यपरिस्पन्दादिनैव निर्वाह इति । एवं  
कल्पनालाघवमानिनः कथमव्यक्तमहदादि कल्पयन्ति । नूनं कालविषये स्पष्टश्रुत्यदर्शनमव्यक्तादि - विषये तद्दर्शनञ्चात्र कारणम्; तद्गोपनेन तर्कप्रकटनं तत्कृतमिति मनसिकृत्याह कल्पनेति । कलाकाष्ठादि अकल्पयन् - कला मुहूर्ताः काष्ठाश्चेत्यादिश्रुतिसिद्धकालावान्तरभेदान् चतुर्विंशतितः पृथक्त्वेन स्वीकर्तुमनिच्छन् सांख्यः । अपास्यत् - जहातु, यद्वा युक्त्या निरस्यतु ।  
षड्त्रिंशत्तत्त्ववाद इति । माया पुरुष इति द्वे तत्त्वे; शिव-शक्ति-सदाशिव-ईश्वर-विद्यातत्वानि शुद्धतत्त्वानि पञ्च; काल-नियति-कला-विद्या-रागतत्त्वानि पञ्च; प्रकृति महदादीनि चतुर्विंशतिश्चेति षट्त्रिंशत् । विस्तरो न्यायसिद्धाञ्जनादौ । ननु न युक्त्या, किंतु अगमेनेत्यत्राह न विस्रम्भ इति । भारते ब्रह्मसूत्रे च तदविश्वसनीयत्वोक्तेरिति भावः ।  
ननु ब्रह्मणः षड्विंशत्वसप्तविंशत्वरूप विरद्धप्रकारग्राहिका श्रुतिरेव तत्त्वमेदावादवैचित्र्यानुग्राहिका स्यादित्यत्राहतमिति । तत्रतत्र विवक्षितांशोपयोगविशेषमात्रेणभूतत्रय - भूतपञ्चकादिभेदश्रवणेऽपि सर्वसंमतिरेव, तथा षड्विंशत्यादिगणनाऽपि तत्र युज्यते । ऐश्वर्यकैवल्यमोक्षरूपपुरुषार्थभेदोपयोगितया प्रकृत्यादिगणना । कालोपासनलभ्यः पृथक् पुरुषार्थो नास्तीति कैश्चित् तदुपेक्षा । अथापि तत्तत्त्वसत्त्यादत्यागेन सप्तविंशत्त्वगताना परेषाम् । नैवं शैवागमोक्तग्रहणम्, विरोधादिति भावः ।  
श्लोके प्राच्यात् - सात्त्विकाहङ्कारात् । अक्षाणि इन्द्रियाणि । भवन्तीत्यर्थसिद्धम् । क्रमादिति । न सांख्यमत इव तस्यैव सर्वतन्मात्रजनकत्वमिति वक्ष्यते । उभयार्थः - उभयसहकारी । वृत्तौ कालभेदेति । त्रिविधस्याहंकारस्यैक एव महान् कालभेदेन सत्त्वाद्युन्मेषं प्राप्य कारणमिति भावः । एवं मात्राभूतेष्वपि कालक्रमः । तच्चायुक्तमिति । खण्ड्यं तन्त्रान्तरं शैवागमः । कर्मेन्द्रियमात्रस्य राजसाहंकारजन्यत्वं युक्त्या कल्पितं तैः । उक्तमिदं परमतभङ्गेऽपि । विष्णुपुराणे तु, तैजसानीन्द्रियाण्याहुः इति इन्द्रियसामान्यस्य राजसजन्यत्वपक्षमनूद्य सात्त्विकाहंकारजन्यत्वमेवोपबृंहणपरिशीलितमिति, ''देवा वैकारिकाः स्मृताः'' इति स्वपक्षं पराशरः प्राह । ननु श्रीपाञ्चरात्रपरमसंहितायामेव (२) ''वैकारिकादहंकारात् पञ्च बुद्धीन्द्रियाणि तु । कर्मेन्द्रियाणि पञ्चैव कर्मारम्भाणि तैजसात् । मनो जात द्विरूपञ्च” इति कर्मेन्द्रियाणां राजसाहंकारजन्यत्वं कथितमिति चेत् - तत्रापि कर्मारम्भाणीति युक्तेरेव पुरस्कारात् । विवादं प्रदर्श्य विष्णुपुराणे सात्त्विकाहंकारजन्तत्वस्य सर्वत्र समर्थितत्वेन तन्निर्णयविरोधस्यायुक्तत्वात् सर्वमन्यत् राजसस्य कर्मेन्द्रियविषये उपकारातिशयतात्पर्येण योज्यमिति भावः । यत्तु इन्द्रियदेवतानामेव सात्त्विकजन्यत्वं पराशराभिमतमिति - तन्न समष्टिप्रकरणे व्यष्टिभूतदेवगणोत्पत्तिकथनायोगात् । तच्छरीरस्य भौतिकस्य साक्षादहंकारजन्यत्वायोगाच्च ॥ ११ ॥
</details>



<details><summary>उत्तमूरु-वीरराघवः अलभ्यलाभः</summary>

परो मात्राः प्रजनयतीत्युक्तम् । भूतजमकत्वमप्यत्र गर्भितम् । तत् सर्वं यादृशक्रमात्, तस्मिन् क्रमे आगम एव मूलमिति तत्प्रदर्शनमनन्तरश्लोके । एकमेव तन्मात्रमहंकारजन्यम्; तत एकमेव भूतम् । परिणतेरिति पदेन शब्दतन्मात्रपदं द्रव्यपरम्, न तु गुणमात्रपरमिति व्यक्तीकृतम् । विपर्ययमिति । श्रुतेः प्रबलत्वादिति भावः । भूतादौ - तामसाहंकारे । अयं भूतादिशब्दश्चाहंकारे प्रयुक्तः भूतस्य भूतोत्पादकत्वं वारयतीति च तद्भावः । स्मृतिः विष्णुपुराणादिरूपा । ननु बहुवचनसार्थक्याय तन्मात्रत्रयमेव तज्जन्यमिष्यतामित्यत्राह बहुत्वस्य चेति । तन्मात्रत्रयमात्रस्याप्रसिद्धत्वादिति भावः । अनुपबृंहणेति । मन्दमतीनां कतिपयश्रुतिग्राहिणामर्थतत्त्वनिर्धारणासामर्थ्यात् उपबृंहणमपेक्षितम् । भारतविष्णुपुराणानेकपाञ्चरात्ररूपोबृंहणभूयस्त्वेन शब्धदतन्मात्र-आकाश-स्पर्शतन्मात्र-वायु-रूपतन्मात्र-तेजो-रसतन्मात्र-तोय-गन्धतन्मात्र- पृथवीनां क्रमेणोत्पत्तिविषये क्षुतिरस्तीति दृढनिश्चितम् । उपबृंहणानि ह्यन्योन्यघटितानि । एककण्ठानि एकार्थपर्यवसायीनीति यावत् । अतो भूयसांन्यायेन सुबालश्रुतेरेकस्या एवार्थोऽन्यो वर्णनीयः । तत्र हि एकस्य शब्दतन्मात्रस्यैव भूतादौ अहंकारे लयात् तन्मात्राणीति बहुवचनं न घटते । बहुवचनस्थले, गुणे त्वन्याय्यकल्पनेति पाशाधिकरणन्यायेन एकत्वलक्षणेति पूर्वमीमांसायाम्, ''तथा प्राणाः” इत्यधिकरणे उत्तरमीमांसायाञ्च सिद्धम् । यद्वा बहुत्वरूपार्थमेव गृहीत्वा तस्य शब्दतन्मात्रे स्वाश्रयावयवघटितत्वसंबन्धेनान्वयो विवक्षणीयः । पक्षीकरणार्हसांशगगनकारणमत्वात् शब्दतन्मात्रमपि ह्यनेकांशात्मकमेव । अवयवसमुदायातिरिक्तावयव्यभावाश्च बहुत्वं नानावयवात्मके तन्मात्रे सुघटितमेव । अवश्यञ्च श्रुतिरियं श्रुत्यन्तरं स्वर्य निर्णयेऽपेक्षते; अत्र आकाशस्येन्द्रियाणाञ्च लयस्थानानुक्तेः । न ह्यकाशमिन्द्रियेषु वा सर्वेषु तन्मात्रेषु वा लीयेत, तेषामुपादानत्वायोगादिति भाव । अन्योन्यघटितोपबृंहणेत्यस्य, अन्यघटिततत्तत्तन्मात्रतत्तद्भूतविषयकोपबृंहणेत्यर्थो वा । तद्वत् - एकतन्मात्रानन्तरमेकभूतोत्पत्तिरित्युक्तरीत्येत्यर्थः । ननु कथमद्रव्यमुपादानम्, अस्मन्मते गुणगुणिनोर्भेदादित्यत्राह सूक्ष्मेति । शब्दरूपगुणो यत्र द्रव्ये सूक्ष्मतया, तत् शब्दतन्मात्रम्, यत्र स्थूलः, तत् अकाशम् । तथा च सूक्ष्मस्थूलरूपगुणोत्पत्तिप्रकारप्रयुक्तं यत् तारतम्यम्, तेन तन्मात्रभूतयोर्भेदः । समुदयशब्दः इहोत्पत्तिवाची, न समुदायवाची । कललशब्दः गर्भगतमध्यापस्थायामपि प्रयुज्यते । अत आह कललशब्दोऽत्रेति ॥ १२ ॥
</details>



<details><summary>उत्तमूरु-वीरराघवः अलभ्यलाभः</summary>

एकैकतन्मात्रव्यवहितैकैकभूतोत्पत्तिपरप्रमाणानुरोधेन, आकाशाद्वायुः वायोरग्निः अग्नेरापः अद्भ्यः पृथिवीति श्रुतेः तत्तत्तन्मात्रद्वारेण व्यवहितमेव भूतस्योपादानत्वमिति सिद्धम् । तत्र पूर्वापरक्रमानुसारात् अपामग्निरुपादानमित्यैकरूप्येणार्थे स्थितेऽपि, कश्चित् शंकते – यथोपबृंहणविरोधात् तन्मात्राणीति सुबालश्रुतिरन्यथा नीता, तथा तद्विरोधादेव अग्नेराप इत्यप्यन्यथा नेया । अस्ति हि स्मृति, ''अद्भ्योऽग्निर्ब्रह्मणः क्षत्रमश्मनो लोहमुत्थितम् । ......स्वासु योनिषु शाम्यति'' इति, ''अनावृतमिदं सर्वमद्भ्योऽग्निरुदपद्यत’' इति च । न चोपबृंहणस्यान्यार्थकत्वम् । अपामेव सर्वस्मादपि प्राक् सद्भावश्रुत्यविरोधायाग्निजन्यत्वरूपार्थस्य त्याज्यत्वादिति । तत्राह अद्भ्यइति । न बाधितुं युक्तमेकम् - एकस्यापि वाधनमयुक्तम् । अग्नेराप इत्यस्यार्थान्तरवर्णने प्रायपाठायगतस्योपादानोपादेयभावस्य बाधः स्यादिति भावः । तर्हि कल्पमेदेनोभयस्वीकारः स्यादित्यत्राह निर्वाह इति । शंकां निषेधति नेति । दृढमितादिति । अनेकश्रुतिस्मृतिसिद्धमग्ने रुपादानत्वम् । अद्भ्योऽग्निरिति वाक्ये उपादानोपादेयभावरूपार्थविवक्षणे, ब्रह्मणः क्षत्रमिति अनुपादानसाहचर्यानुगुणस्वीकार्यार्थबाध इति दोषश्च । अतस्तत्र प्रतीतम् अपामुपादानत्वमदृढमिति भावः । तर्हि तदर्थः क इत्यत्राह व्यष्टाविति । निमित्तकारणत्वं तत्र विवक्षितम्, यथा वह्नेः धूमं प्रति । दृष्टं हि व्यष्टिसृष्टौ अबिन्धनं विद्युदादि । अद्भ्य एव हि सर्वत्र देशे संप्रति दीपाद्यर्थदहनोत्पादनम् । तप्ते च तैले तोयबिन्दुपाते अग्न्युत्पत्तिर्दृष्टा । तदुपजनिः - अग्न्युरपत्तिः । कदाचिदित्यनेन व्यष्टावपि अग्नित आपो दृष्टाः, घर्मवशात् स्वेदोत्पत्तेरिति ज्ञाप्यते । अतश्शब्दो हेतुमिति । व्यष्टिविषये तद्वाक्यस्य निरूढत्वात् समष्टौ तद्वैपरीत्यं नानुपपन्नमिति तात्पर्यम् । व्यष्टौ तथात्वस्य समष्टावन्यथात्वं प्रति साधकत्वाभावात् अर्थान्तरमाह अवधिं वेति । व्यत्ययशब्दार्थो वैपरीत्यम् । तत् किमपेक्षयेत्याकांक्षायां व्यष्टिरीत्यपेक्षयेत्यवधिसमर्पणम् अतश्शब्देनेति । पूर्वपक्षिहृद्गतं श्रुत्यन्तरमपि निर्वहति आदाविति । तत्रतत्र प्रसक्तसंततिप्राथम्यमात्रेण आदित्वेन कस्यचिन्निर्देश आनुभविकः । तावता ततः प्राक् कस्याप्यभावो न सिध्यतीति भावः । तदविरुद्धं दुर्निवारमिति । अग्नेरपः प्रति उपादानत्वं वचनान्तरार्थविरुद्धं न भवतीति तत् निवारयितुमशक्यमित्यर्थ इति । अन्यतो ग्राह्यमिति । यथा छान्दोग्ये तेजआद्युक्तावपि आकाशादेस्तैत्तिरीयात्, तत्र महदादेश्च सौबालात्, तथा त्रिवृत्करणस्थले पञ्चीकरणस्येत्येवम् ॥ १३ ॥
</details>



<details><summary>उत्तमूरु-वीरराघवः अलभ्यलाभः</summary>

अव्यवस्थायामनुभूयमानायां व्यवस्थाकल्पनमेवानुचितमिति शङ्कते - पृथ्व्या इति । स्पर्शादिभेदः पाकवशात् रूपरसगन्धस्पर्शान्यथाभावः । अस्मन्मते स्पर्शस्य प्राथम्यात् तस्य पूर्वमुक्तिः । द्रवेति । घृतमधुजतुप्रभृतीनामग्निसंयोगात् द्रवत्त्वम्, अन्यदा काठिन्यम् । फलभावे मृदुत्वम्, शलाटौ काठिन्यम् । अतः प्रकृतिः कदाचिदग्निर्भूत्वा पश्चाज्जलं भवेत्, जलं भूत्वा चाग्निर्जातु भवेत् । कुतोऽत्र व्यवस्था; यथा सुवर्णं हारकेयूरकटकमकुटादितामनियमेन भजते, न तत्र पौर्वापर्यनियमोऽस्तीति । अस्य प्रत्यक्षस्य बाह्यसंवादोऽप्यस्तीत्याह - उक्तमिति । जैनैरिति । विद्यानन्दादिभिरिति आ. दा. । पुद्गलेति । पूरण-गलनसंबन्धिद्रव्यं पुद्गलम् । पृषोदरादित्वात् शब्दसाधुता । अवयवाः समुदायश्च पुद्गलशब्दवाच्याः । एतन्मते परमाणूनामेकजातीयत्वम्, ततो यथायथं वायुतेजःप्रभृतयोऽवस्थाः । मृदो घटशरावादिभेदवत् । एकैकेति । पृथिवीपरमाणुत एव मृत्पाषाणादिः, जलपरमाणुत एव हिमकरकादि, तेजस्तः उदर्यविद्युत्सुवर्णादीत्येवम् । भूतमिति । एकस्मात् भूतात् विचित्रानेकभौतिकोत्पत्तिः । श्वसनेति वाय्वर्थकम् । यथादर्शनमेकस्यान्यथाभावो व्यष्टौ न वार्यते । सृष्ट्यादौ लये च द्रव्याणां क्रमः आगमसिद्धः कथमबाधेऽप्यपलप्यः? ॥१४॥
</details>



<details><summary>उत्तमूरु-वीरराघवः अलभ्यलाभः</summary>

अथ श्रुतितोऽप्यव्यवस्यैव दृश्यत इति शंकायामाह तत्त्वेष्विति । तत्त्वेषु प्रकृतयोऽष्टौ विकाराश्चान्ये षोडश आथर्वणे उक्ताः । अस्य वाक्यस्य प्रकृतिविकृतितत्संख्यानिष्कर्षकत्वदर्शनात् अन्यत् वाक्यजातम् आवर्जनीयम् - एतदर्थाविरोधितया निर्वहणीयमिति पूर्वार्धार्थः । आकाशमिति । ''पृथिव्यप्सु प्रलीयते, आपस्तेजसि लीयन्ते, तेजो वायौ लीयते, वायुराकाशे लीयते । आकाश इन्द्रियेषु, इन्द्रियाणि तन्मात्रेषु । तन्मात्राणि भूतादौ लीयन्ते, भूतादिर्महति लीयते, महानव्यक्ते लीयते, अन्यक्तमक्षरे लीयते, अक्षरं तमसि लीयते, तमः परे देव एकीभवति'' इति सौबालानुपूर्वी । अत्राकाशं प्रति इन्द्रियाणाम्, इन्द्रियाणि प्रति तन्मात्राणां तन्मात्राणि सर्वाणि प्रति भूतादेस्तामसाहंकारस्य कारणत्वमुक्तमिति पूर्वपक्ष्याशयः । अव्यवस्थिता इति । छान्दोग्ये तेज आदिसृष्टिः, तैत्तिरीये आकाशादिसृष्टिः, 'एतस्माज्जायते प्राणो मनस्सर्वेन्द्रियाणि च' इति क्वचित् । तैजसानीन्द्रियाण्याहुर्देवा वैकारिका दशेति अहंकारजन्यत्वमिन्द्रियाणाम्, क्वचित् पृथिव्यादिजन्यत्वम् । अहङ्कारमहदव्यक्ताक्षराणामुत्पत्तिः क्वचित् । तन्मात्रेभ्यो भूतानां सृष्टिः, भूतात् भूतान्तरसृष्टिरित्येवमव्यवस्था । आथर्वणविरोधं सौबाले विस्तरेण दर्शयितुमाह अत्रेत्यादि । अविगीतम् । भूतस्य भूतान्तरप्रकृतित्वं तु विवादपदमिति भावः । न क्वचिदिति । अतः सौबालस्यार्थोऽन्यः स्यात् । तत्र लीयते लीयन्त इति उभयमात्रविपपये अप्रयोगोऽपि लयरूपार्थस्य तत्राग्राह्यत्वं ज्ञापयतीति अन्य एवार्थ इति भावः । न लीयत इति । लीयत इति पदं नाऽऽवृत्तमित्यन्वयः । अनुषङ्गादिति । अनुषङ्गस्य श्रुत्यभिमतत्वे तिङन्तमिदं सकृदेव प्रयुज्येत । क्वचिदावर्तनात् अन्यत्राप्रयोगाच्च अननुपङ्गं एव निश्चीयते । अतोऽर्थसिद्धसंसृष्टपदग्रहणमेव युक्तम् । अन्यथा आकाशं प्रतीन्द्रियाणा प्रकृतित्वे विकारेषु तद्गणना विरुध्येतेति । एवं मध्यवाक्यनिर्वाहेऽपि, पृथिव्यप्सु प्रलीयते इत्यादेर्विरद्धत्वमेवेत्याह भूतानाञ्चेति । अत्र सुबालोपनिषद्विवरणे व्यासार्यकृते कृतं निर्वाहमुद्भाव्य तत्रापि शंकामाविष्करोति नन्वित्यादिना । आनन्ददायिन्यां भट्टपराशरपादकृतं विवरणमिति लेखकप्रमादः । वावयानुपूर्वी च व्यासार्यग्रन्थे । व्यासार्याशयस्तु - तन्मात्रभूतयोर्भेदाविवक्षया अष्टौ प्रकृतय इत्युक्तिः, विकारपदेन न भूतग्रहणम्, किंतु भूतगतरूपादिगुणमात्रस्य; अतस्ते पञ्च, इन्द्रियाणि च षोडशेति । तत्र याज्ञवल्क्यजनकसंवादः वसिष्ठकरालसंवादो यमस्मृतिश्च प्रमाणीकृताः । अत उक्तम्, उपबृंहणविशेषानुसारादिति । क्वचिदिति । यमस्मृतावित्यर्थः । गत्यभाव इति याज्ञवल्क्यादि संवाद इति शेषः । वचनानि सुबालोपनिषद्विवरणे द्रष्टव्यानि । अत्रेति । पोडश विकारा इति वाक्ये इत्थर्यः । तर्हि पृथिव्यप्सु प्रलीयते इत्यस्य कथं निर्वाह इत्यत्र अम्ब्वाकाशादिपदं तत्तत्तमात्रपरमिति वदति आकाशादिति । तथावादिनोऽपि विशिष्य निर्दिशति एवमिति । दृष्टा सांख्यमिति श्लोकांशं व्याख्याति तामसेति । पुराणादिकमित्यंशं व्याख्याति पूर्वपूर्वेति । अयं पक्षः विष्णुपुराणव्याख्याने श्रीविष्णुचित्तीये आदृतः । शब्दतन्मात्रं स्पर्शतन्मात्रं जनयति तथा तेन सह वायुमपि जनयतीत्येवं रीतिः । अतो भूतस्य न भूतमुपादानमिति । तन्मात्रद्वयस्याप्युपादानत्वं सममिति एकः पक्षः । पूर्वस्य सहकारित्वम्, स्पर्शतन्मात्रमेव वायूपादानमिति परः । सहकारित्वपक्षावलम्बने मध्यजातमाकाशरूपभूतमपि सहकार्यस्तु इति चापरः । एवं बहुधेत्येतद् व्याख्यातम् । पुराणादीति आदिना इतिहासपाञ्चरात्रपरिग्रहः । एके - व्यासार्याः । तदाशयस्तु प्रागुक्तः । तत्पक्षे भूतात् तन्मात्रम्, तन्मात्रादन्यद्भूतमित्येव क्रमः सिद्धान्तीष्ट एष एव । परं प्रकृत्याधिक्येऽपि अष्टेत्युक्तिः सूक्ष्मप्रस्थूलानादरादिति स्थितम् । एवमन्यो यथामतीति । अस्मत्सुहबालोपनिषत्परिष्कारे सर्वमिदं विशदम् । आचार्याशयस्तु - तन्मात्रद्वारा भूतस्य भूतप्रकृतित्वमेष्टव्यमेव । अतः पृथिव्यप्सु, आकाशाद्वायुरित्यादिकं तन्मात्रद्वारा भूतोपादानत्वमेव वदतीति न लक्षणा । द्रव्यसृष्टिप्रकरणे शुद्धगुणग्रहणं मा भूत् । गुणिनिष्ठगुणोक्तेरपि गुण्युक्तावेव तात्पर्यम् । ''सोऽश्नुते सर्वान् कामान्'' इतिवत् । एवञ्च षोडश विकारा इति भूतग्रहणमेव । प्रकृत्यष्टत्वव्यवहारस्तु - विषमपरिणामस्थल इव भौतिकेषु यत् कारणं न प्रत्यभिज्ञायते, तादृशप्रकृतीना प्रकृतिपदेन विवक्षणात् । भूतानि तु भौतिकेषु तदेवेदमिति स्पष्टमनुभूयन्त इति तेषु विकृतित्वानुभवप्राचुर्यात् तदादरेण, स्थितस्यापि तन्मात्रप्रकृतित्वस्यानादरेण अन्तिमविकृतिभूतपृथिवीतौल्यस्य कार्येषु प्रत्यभिज्ञायमानत्वरूपस्य अबादिषु भावनयेत्येवं रीत्या कार्यं इति । मान्द्यादिति । तन्मात्रेन्द्रियाद्युपासकानां कदाचित् तद्वैशद्यस्यावश्यकत्वेऽपि नास्माकं तदपेक्षेति भावः । उदासि - उदासीनतया स्थितं श्रीभाष्यकारादिभिरिति श्लोके एतदिति पदं इतरत्सर्वमिति प्रागुक्तार्थकमित्याह एतदिति ॥ १५ ॥
</details>



<details><summary>उत्तमूरु-वीरराघवः अलभ्यलाभः</summary>

एवं चतुर्विंशतौ प्रकृतिविकृतिविभागः कृतः । इदं प्रकृतित्वं विकृतित्वञ्च तद्विशिष्टब्रह्मणि, न तु विशेषणमात्रे इत्याह निश्शेषमिति । अत्र पूर्वार्धे प्रथमः पाद एकं वाक्यम्, द्वितीये वाक्यद्वयं वृत्तिस्वारस्यात् । यद्वा पर इत्यत्र वाक्यसमाप्तिः । उपरि वाक्यद्वयम् । अथवा उपर्येकमेव वाक्यम् - तस्मादसौ विश्वरूपो विश्रुतः हेतुतत्त्वैः शरीरी तत्तत्कार्यान्तरात्मा च भवतीति । विश्रुतः - विलक्षणतया श्रुतः; निमित्तत्वोपादानत्वोभयार्हतया श्रुतेः ॥ नात्र श्रुत्यन्तरैककण्ठ्यायैवं वर्णनम्, सृष्टिप्रकरणमेव स्पष्टमेव दर्शयतीत्याह तेज इति । पुरुषार्थ इति । ''वत्सविवृद्धिनिमित्तं क्षीरस्य यथा प्रवृत्तिरज्ञस्य । पुरुषविमोक्षनिमित्तं तथा प्रवृत्तिः प्रधानस्य'' इति वदद्भिः सांख्यैः, ''स्वांस्वां प्रतिपद्यन्ते परस्पराकूतहेतुकां वृत्तिम् । पुरुषार्थ एव हेतुः न केनचित् कार्यते करणम्'' इति चेतनकारणत्वनिपेधोऽपि कृतः । एतदर्थस्तु - करणानि इन्द्रियान्तःकरणरूपाणि स्वस्वकार्यं स्वयमेव कुर्वन्ति । न तावता सदा वृत्तिप्रसंगः; परस्पराकृतहेतुकत्वात् । यथा योद्धारः शाक्तीकधानुष्कादयः परस्परसंकेतबलेन शक्तिमेव धनुरेवाचादाय प्रवर्तन्ते, तद्वत् इन्द्रियकार्यमालोचनमनुसृत्य मनसो विकल्पे तमनुसृत्य बुद्धेरध्यवसाये प्रवृत्तिः । आकूतं नामात्र तत्तत्कार्याभिमुख्यमेव । एवं बुद्धिरपि मनः प्रवर्त्य इन्द्रियाणि व्यापारयतीति । बहुभवनमुपादानत्वोपयोगि; अभिध्यानं विलक्षणसंकल्पः निमित्तत्वोपादानत्वोभयोपयोगि । लिङ्गपदं सम्यक्सूत्रस्मारणाय । न केवलं चेतनान्तराशरीरभूतायां समष्टौ, चेतनान्तरशरीरभूतव्यष्टिविषयेऽपि परमात्मनः कारणत्वं कार्यत्वञ्चेति ज्ञापनाय चतुर्थः पादः । विकारजननीमिति द्वितीया प्रथमार्थे । पिबन्त्येनामिति दूरान्वयो वा । तेन परमात्मना अध्यासिता - अधिष्ठिता ध्यायते, अभिध्यानविषयीक्रियते । सूयते इति कर्तरि । उत्पादयतीत्यर्थः ॥ १६ ॥  
(इति सर्वविशिष्टेश्वर एव कारणत्वकार्यत्वे)
</details>



<details><summary>उत्तमूरु-वीरराघवः अलभ्यलाभः</summary>

श्लोके भूतानीत्यस्य एकैकं भूतमित्यर्थः । अर्धमेकमिति । द्वयोरर्धयोर्मध्ये एकमित्यर्थः । अनुकलयति - मेळयति । भेदनयोजनादेः पुरुषमन्तरेणासंभवादपि परमात्मा सिद्धः । श्रुतञ्चेदम्, तासां त्रिवृतं त्रिवृतभेकैकां करवाणीति । विभागेयत्तायां प्रमाणं दर्शयति एवं जातेष्विति । तत इति । चतुर्धेति स्पष्टनिर्देशादित्यर्थः । पञ्चधेति । पञ्चीकरणं हि भागपञ्चकविधानम् । तत् एकैकभूतस्याप्यर्धांशे हति परेषमाशयः । प्रथमतो द्वेधा विभज्य एकस्यार्थस्य चतुर्धाविभागेऽपि पञ्चीकरणसिद्ध्या स्मृतिविरोधाच्च तदयुक्तम् । वस्तुतः पञ्चीकरणमित्यस्य एकैकभूतं पञ्चमयं क्रियत इत्यर्थः । विभागरीतिस्तु प्रमाणान्तरगम्या । अत एव महदादिना सप्तीकरणमपीष्यते । न तत्र महदादेरीदृशविभाग उक्तोऽस्तीति । महदादिभिरिति । अध्यवसायाभिमानहेतुतया व्यष्टौ महदादेरपेक्षितत्वादिति भावः । अन्यपरेति । त्रयाणामेव देहे उपादानत्वम् वाय्वाकाशयोरविभागेन निमित्तत्वमात्रम्; यथा तार्किकैस्तत्र तत्र देहे एकमेवोपादानमुच्यते, तद्वदिति शंकितुराशयः । छान्दोग्यश्रुतौ भूतत्रयमात्रप्रस्तावात् त्रिवृत्करणमुक्तम् । यथा तावन्मात्रश्रुतेः भूतान्तरतदुत्पत्तिनिषेधकत्वं न भवति, तथा स्मृतिप्रमितपञ्चीकरणनिषेधकत्वमपि नेति भावः । अनन्यपराणामिति । ननु ''त्यात्मकत्वात्तु भूयस्त्वात्'' इति सूत्रकारेणापि त्रिवृत्करणमेवोक्तम्, ''त्रिवृत्कृर्वत उपदेशात्’’ इति चेति चेत्-तावन्मात्रप्रतिपादकतद्विषयवाक्यस्मारणाय तथा प्रयोगः; अते न पञ्चीकरणनिषेधः; वाक्यस्यान्यपरत्वात् । अनुक्तमन्यतो ग्राह्यमिति च सर्वसंमतम् । अनपेक्षितमपि गृह्यते अविरोधात् । यथा विकृतौ - वैकृताङ्गानि । किं पुनरपेक्षितत्वे । देहान्तरप्राप्तये गच्छतश्च जीवस्य पञ्चभूतमयत्वं बृहदारण्यके (६-४)श्रुतम्, ''पृथिवीमय आपोमयो वायुमय आकाशमयस्तेजोमयोऽतेजोमयः काममयः'' इति । अत्राप्तेजसोर्मध्ये वाय्वाकाशघटनं क्वचिदेतदनुक्तावपि भूतत्रयतुल्यमेतयोर्ग्रहणं ज्ञापयितुम्। अतेज इति महदहंकारग्रहणम् । सूत्रकारश्च तत्रतत्र 'अपि चैवमेके' इत्येवमनुक्तमपि ग्राह्यमिति स्थापयति ।  
ननु स्वच्छन्देनागमेन (११) इत्यत एव अनागमिकपरमाणुपादस्य निरस्ततया संप्रति वैदिकसृष्टिनिरूपणमध्ये तार्किगनिरसनस्य कः प्रसंग इत्यत्रावतारयति नन्विति । निरपवैकप्रकृतिमूलकत्वं जगाम आगमगम्यमिति मत्या तार्किकाः, तूष्णीं स्थिताः इदानीं पञ्चीकरणादिना नानावयवमेलनायत्तां सृष्टिं श्रुत्वा, 'महदाद्या विशेषान्ता ह्यण्डमुत्पादयन्ति’ इति अवयव्युत्पत्तिञ्चाऽऽलक्ष्य प्रकृतिकार्यत्वश्रुतेः परमाणुकार्यत्वमेवार्थ इति प्रत्यवतिष्ठन्ते इति संगतिः । ननु तार्किकमत इव वेदान्तिपक्षेऽपि ब्रह्म निरवयवं कि कार्त्स्न्येन कार्यरूपेण जायते उतैकांशेनेति विकल्प्य दूषणस्य तुल्यत्वात् कथं श्लोके एवं दोषोद्भावनमित्याशंकायाम् - तर्कमूलकविकल्पदूषणादिकं तर्केण वस्तुसाधन एव भवेत्; न तु श्रुत्या साधने; यथा  
प्रत्यक्षसिद्धेऽर्थे इत्याह अनन्यपरेत्यादि । स्वाभाविक इति । अंशशब्दः अवयवे, धर्मविशिष्टधर्म्यंशरूपे स्वरूपे, घटाकाशादिवत् उपाधिकृतप्रदेशे च प्रयुज्यते । तत्र धर्मिस्वरूपाभिप्रायेण स्वाभाविक इत्युक्तम् । भिन्नाभिन्नतेति । द्वितीयपादमवतारयति नन्विति । अवयवाभावेऽपि तत्तद्दिक्संयोगकारितो भागभेद इष्यत इति भावः । दूषयति दिगिति । परिमितानामिति किं सावयवदृष्टान्तीकरणेनोच्यते, आहो निरवयवात्मादिदृष्टान्तीकरणेन । आद्ये परमाणोः सावयवत्वापत्तिः । अन्त्ये दिक्संयोगो नाम किं साक्षात् त्वदिष्टदिग्द्रव्यसंयोगः तदुपाधिसंयोगो वा । नाद्यः, तस्य विभुत्वात् । नान्त्यः, उपाधिसंयोग एव परमाणौ कार्त्स्न्येन चेत्, उपाध्यन्तरसंयोगो न स्यात् । सर्वसमावेशे चोपाधित्वमेव न स्यात् । तथेति; भागभेदका इत्यर्थः । विवक्षितं निगमयति वृथाचेति । मूले दिक्संयोगैकदेश्यादित्यस्य प्राचीप्रतीच्यादिदिग्रूपदिगुपाधिसंयोगानामपि ऐकदेश्यात् - एको देशो योषां ते तद्भावात् अंशभेदं विना एकत्रैव स्थितत्वात् दिक्कृतांशभेदोऽपि नास्तीत्यर्थः । तत् सिद्धमनेकरूपपरमाणुमेलनेऽप्यधिकपरिमाणाभाव एवेति ॥ १७ ॥
</details>



<details><summary>उत्तमूरु-वीरराघवः अलभ्यलाभः</summary>

अत्र संवादं दर्शयति तदिदमिति । षट्केनेति । अस्य सर्वसंमतोऽर्थस्तावत् - एकस्य परमाणोः परमाणुषट्केन संयोगः प्रदेशभेदेनैव वाच्यः । प्रदेशश्चावयव एवेति तस्य षडंशत्वापत्तिरिति कुतो निरवयवत्वं परमाणुत्वञ्च । संयोगस्य प्रदेशं विना व्यापित्वांगीकारे सहस्रपरमाणुमेलनेऽपि अणुपरिमाणात् पूर्वसिद्धादतिशयो न स्यादिति । ननु तार्किकैः द्व्यणुकत्त्र्युणुकस्वीकारात् अणुद्वयमणुषट्कं वा गृहीत्वा दोषे वक्तव्ये, षड्भिः परमाणुभिः सप्तमस्य कस्यचित् संयोग इत्यस्य तदनुक्तत्वात् तद्ग्रहणेन कथमिदं दूषणमिति चेत् - अत्र विस्तरोऽस्मदीये वैशेषिकरसायने । सारांशस्त्वयम् - अर्णौण्वन्तराक्रान्तांशवत् अनाक्रान्तांशोऽप्येक इति मत्वा एवमुक्तिः । वस्तुतः त्रसरेणुग्रहणेन दोषोद्भावने युगपत् पञ्चसंयोगादेकत्रेत्येव वक्तव्यम् । तदपि दुर्वचम्; एकैकस्मिन् सैक्षात्पञ्चमेलनाभावेऽपि त्रसरेणुसंभवात् । अतो द्व्यणुकादिसदसद्भावोपेक्षया सामान्यत इदमुच्यते । लोके पदार्थेषु चतुर्दिगवच्छेदेन अधश्चोर्ध्वञ्च पदार्थानां संबन्धो दृष्टः । तथा परमाणावपि परमाण्वादिसंबन्धः संभाव्यते । अवयवसंयोगेनावयव्यारम्भवादी तुल्यनयादीदृशं संयोगमपि न वारयेत् । तत्र सांशत्वमधिकपरिमाणाभावो वेति दोष इति । एवञ्च षट्केनेति षण्णामिति चोपलक्षणम् । दिक्संबन्धवत् विदिक्संबन्धस्यापि सुग्रहतया दशदिग्गतपरमाणुसंयोगे दशांशता स्यात्, अणुद्वयसंयोगे च द्व्यंशतेत्येवं भाव्यम् । एवमत्र षड्भिः पार्श्वैः संयुज्य द्व्यणुकमारभत इति श्रीभाष्यार्थोऽप्युपलक्ष्यः । एवमेकपार्श्वे परमाणुनैकेन, पार्श्वान्तरे परमाणुना परेण च मध्यपरमाणोर्योगे तस्य षडंशता भवतीत्यप्यर्थः स्यात् । एवमुपलक्षकत्वाशयेनैव अत्र तदिदमित्यादि वाक्यप्रवृत्तिः । उपरि आरम्भकसंयोगप्रस्तावस्यैव विशिष्य करिष्यमाणतया यथायथं द्वित्रषट्सप्तादिमेलनेऽपि कार्यं भवेदित्याशयेनैव मुक्तिरिति वा । न्यायदर्शने (४-२-२४) संयोगोपपत्तेश्चेति सूत्रमेतत्सर्वसंग्राहकम् । एवं तार्किकखण्डकं बौद्धं प्रति तार्किकप्रश्नमुद्भाव्य परिहरति बुद्धेस्त्विति । सांवृतीति । समन्तात् वृतिः सर्वसाधारणमावरणम् । तिमिरकामलादीनां कतिपयप्राणिमात्रावरणत्वात् तद्वारणाय समिति । तच्चाऽऽवरणमज्ञानमेव । तत्कल्पितत्वात् बुद्धिरपि सांवृतीत्याह शून्यवादी । विषयित्वं हीति । एकविषयनिरूपितविषयिता बुद्धौ यदि कार्त्स्न्येन स्यात्, तर्हि विषयान्तरनिरूपितविषयिता तस्यां बुद्धौ न स्यादिति न वक्तुमुचितम्; अनेकविषयकत्वानुभवादिति । अनेकबुद्धिविषयत्वमिति । युगपदनेकपुरुषीयज्ञानविषयत्वानीत्यर्थः । आरम्भकसंयोग इति । आरम्भकद्रव्यमेकांशेन संयुज्यते अवयव्यारम्भकत्वादिति विशिष्याऽऽपादनमिति भावः । अवयविनमतिरिक्तमस्वीकुर्वताऽपि बौद्धेन परमाणुवादिना संघातस्येष्टत्वात् तुल्यो दोष इति शंकने संघातेति । संयोग - स्वामित्वादिसंबन्धप्रतिबन्दीः क्रमेण परिहरति संयोगस्तर्हीत्यादिना । द्विष्ठो हिं संयोगः । तत्र एकनिरूपिताधेयता संयोगे किं कार्त्स्न्येन, उतांशेन । आद्ये तत्त्रान्यनिरूपिताधेयता न स्यात् । अन्त्ये सांशत्वापत्तिरिति शंका । अत्र बौद्धो मध्ये पृच्छति, संयोग हति न कश्चित् पदार्थः, द्वयोर्द्रव्ययोः सान्तरालत्वमसंयुक्तत्वम्. निरन्तरत्वमेव संयोगः । स चाभाव एवेति । तद्दूषयति नहीति । अभावः संयोग इति वदता अधिकरणद्वयातिरिक्तं किमपि नेति हि मन्यते । तदयुक्तम् । सान्तरत्वदशायामपि द्रव्ययोः सिद्धत्वात्, ततो जायमानस्य क्रियासाध्यस्य तदतिरिक्तत्वावश्यम्भावादिति ॥ संयोग इष्यते; प्रतिबन्दिस्तु न; यथा बुद्धेरंशाभावेऽपि एकनिरूपितविषयता, अन्यविषयता सह तत्र वर्तते, तथा संयोगे निरंशे वस्तुद्वयनिरूपिताधेयताद्वयं स्यादित्याह विषयित्ववदिति । स्वामित्वेति । नानावस्तुस्वामिनि एकनिरूपितस्वामित्वमन्यनिरूपितस्वामित्वेन सहांशावच्छेदमन्तरा वर्तते, तथा उभयस्वामिके वस्तुनि, उभयनिष्ठे एकस्मिन् स्वामित्वे उभयनिरूपिताधेयताद्वयमंशनिरपेक्षमस्ति; अनुभवात् । न त्वत्र; अंशापेक्षाया एव दर्शनादिति भावः । अथ गुणादिग्रहणे प्रतिबन्दित्वं न भवतीति कृत्वा द्रव्यं गृहीत्वा पृच्छति तर्हीति । अत्रोच्यत इत्यन्तमेतत्पूर्वपक्षप्रपञ्चनम् । ननु संयुक्तमिति सांशंवस्तु उच्यते, निरंशं वा । नाद्यः; तत्रांशभेदेनैव संयोगात् । नान्त्यः; निरंशस्य परमाणोः संप्रतिविवादास्पदत्वादित्याशंकायाम्, अणुविषयं पश्चात् वक्ष्यन् विमूनिरंशविषयकतया स्वाशयमाविष्करोति मूर्तैरिति । अन्यतरकर्मजेति । ''अन्यतरकर्मज उभयकर्मजः संयोगः'' इति कणादसूत्रम् । तत्र श्येनपर्वतसंयोगः श्येनक्रियामात्रजन्यत्वादन्यतरकर्मजः; सोऽपि न स्यात् । मूर्तक्रियामात्रेण विमौस्संयोगास्वीकारे इत्यर्थः । कथमिति । तथा च सर्वमूर्तद्रव्यसंयोगित्वरूपविभुत्वभंगः स्यादिति । वृत्तत्वं परिच्छिन्नत्वम् । नानात्वेति । एकमूर्तद्रव्यसंयुक्ताद्भेदो मूर्तान्तरसंयुक्ते स्यात् । अभेदप्रतीत्या तस्यापीष्टौ भेदाभेदावतारः । भेदाभेदशब्दे, “येषाञ्च विरोधःशाश्वतिकः” इति भेदाभेदमिति समाहारः, अहिनकुलमितिवत् । तस्य नानात्वशब्देन द्वन्द्वः । अतो द्विवचनोपपत्तिः । तत्र चेति । सांशत्वपक्षे इत्यर्थः । एवं दोषान्तरविस्तरो विभोर्निरंशत्वप्रतिष्ठापनाय । मात्रे इति । अत्र स्वरूपमात्रे उतांशेऽपि आहो अंश एवेति पक्षत्रयापाठः स्यात् । दुस्तर इति नानात्वभेदाभेदादिकं स्यादित्यर्थः । न्यायसिद्धाञ्जनादि दर्शितं निष्कृष्टमंशमाह निरंशानामिति । अव्याप्यवृत्तित्वं संयोगस्वभावः । मूर्तसंयोगः उपाधिनिरपेक्ष एव स्वोत्पत्तिवशात् प्रदेशभेदकल्पको भवतीति भावः । एवं सिद्धान्तिवाचा वक्तव्यमानीय परमाण्वाक्षेपं तुल्यन्यायेन पूर्वपक्षी परिहरति अणूनामपीति । अंशाभावेऽपि अणौ अण्वन्तरं स्वसंयोगेन प्रदेशकल्पकम् । तथा च पृथ्वारम्भो भवितुमर्हतीति । विभौ निरंशे उक्तम् सिद्धान्तसंमते अणावपि तुल्यमित्याह एवमिति । त्रसरेण्विति । त्रसश्चासौ रेणुश्च त्रसरेणुः जालसूर्यमरीचौ दृश्यमानं चलं रजोऽतिसूक्ष्मम् । तदतिरिक्तसूक्ष्मतमपरमाण्वनङ्गीकारेऽपि तस्य रजसोऽपलापायोगात् तस्यैव सिद्धान्ते परमाणुत्वात् निरंशत्वाच्च तत्रैकेनान्यस्य रजसः किं कार्त्स्न्येनांशेन वा संबन्ध इति विकल्पे संयोगस्य स्वभावतो निरंशेऽपि प्रदेशकल्पकत्वमित्येव वक्तव्यमिति भावः ।  
सिद्धान्ती सर्वमिदं स्वीकुर्वन् प्रकृते तद्वैषम्यमुपपादयति अत्रेत्यादिना । संयोगविषये अस्मत्कृतो विकल्पो न बौद्धवत् संयोगस्यापलापार्थः, न वा तत्प्रादेशिकत्वापलापार्थः । किंतु भवदुक्तनियमप्रदर्शनेन भवत्कल्प्यसूक्ष्मतमपरमाणुनिषेधार्थ इति भावः । कल्प्येऽपीति । दृणनुसारेणैव हि कल्पना भवतीति । अनन्यथासिद्धलिङ्गेति । अस्माभिः दृश्यमानत्रसरेण्वतिरिक्तपरमण्वस्वीकारात्, 'न हि दृष्टेऽनुपपन्नं नाम' इति न्यायेनानन्यथासिद्धप्रत्यक्षेणांशतः संयोगो महासंघातश्चेष्यते । भवता तु तत्रावयवावश्यकत्वस्थापनात् भवदंगुल्यैव काणादभवन्नेत्रवेधः क्रियत इति भावः । धर्मिग्राहकमानेनानुकूलतर्कसहितेन निरवयवपरमाणुसाधनादशक्यो वेध इति शंकां प्रदर्श्य, विश्रम इति मूलमवतारयति । भावपरिशेषणे सांशत्वादिविकल्प इति अभावोऽवधिर्न कल्प्यः, अभावाद्भावोत्पत्त्ययोगात् । सर्वस्याणोरपि सत्त्वादिलयरूपत्वात् सांशत्प्रमेवेति सांख्यपक्षोऽपि न; सत्त्वादीनां गुणतया द्रव्यांशत्वायोगादिति सत्यम् । तत्परमाणु न त्रसरेणुष्वतिरिक्तमिति भावः । अप्रत्यक्ष इति । प्रत्यक्षे महत्त्वस्य कारणत्वादिति भावः । कुत्रैषा व्याप्तिरिति । किमर्थं तत्कारणत्वस्वीकार इति प्रश्नः । सिद्ध इति । भवदिष्टपार्थिवादितुल्यस्याणोरन्यस्याभावात् न तद्दृष्टान्तेनाप्रत्यक्षत्वं साध्यम् । इन्द्रियाणां परमाणुत्वं तार्किकेणापि न स्वीकृतम् । मनसोऽणुत्वमिति चेत्, कुतः । अप्रत्यक्षत्वादणुत्वसाधने संप्रत्यन्योन्याश्रयः । अतोऽप्रतिहन्यमानत्वादिना सूक्ष्मत्वेऽपि नात्यन्ताणुत्वं तेषाम् । यस्तु अपरोऽणुः वायुत्रसरेणुः जीवात्मा वा, स नाध्यक्षः रूपाद्यभावात्, न तु अणुत्वात् । अतो न तद्दृष्टान्तेन अप्रत्यक्षत्वसाधनम् । साधनमशक्यञ्च । दृश्यमानतया साध्यबाधात् । अपराणुवदिति वैधर्म्यदृष्टान्तः । कुतश्चिदिति । अतिशयितप्रत्यक्षतारतम्ये महत्त्वतारतम्यं प्रयोजकमिति स्यान्नाम । प्रत्यक्षे तु रूपादिकमेव कारणम्, न महत्त्वमिति भावः । एवमिति । अप्रामाणिकधाराकल्पने इत्यर्थः । श्लोके प्रसंगा इत्यस्य सावयवत्वानित्यत्वमहत्त्वाद्यापादनानीत्यर्थः । आरम्भकपदकृत्यं दर्शयति अणुष्विति । अंशाभावात् संयोगायोगादारम्भकत्वं न भवतीति प्रागुक्तं तार्किकरीतौ स्थित्वा । निरंशेऽपि संयोगस्योपपादितत्वात् यथादर्शनं त्रसरेणूनामारम्भकत्वमिष्टमिति सूचनार्थमारम्भकपदम् ; न तु तावता अवयवैरतिरिक्तातवयव्यारम्भ इष्ट इति मन्तव्यभिति भावः ॥ १८ ॥
</details>



<details><summary>उत्तमूरु-वीरराघवः अलभ्यलाभः</summary>

परिमाणतारातम्यं क्वचिद्विश्रान्तं तारतम्यत्वादित्यनुमानं विपक्षेबाघकरहितम्, तथा त्रसरेण्ववयवः कार्यद्रव्यारभ्यः अवयवत्वादित्यनुमानं परमाणौ विश्रमवारकमिति यदुक्तम्, तत्र तार्किकैः बाधकोपन्यासः इति, अवयवानन्त्ये मेरसर्षपयोः साम्यप्रसंग इति । तं तर्कः दूषयति स्यादित्यादिना । यत्नानन्त्यं तत्र साम्यमित्ययं व्याप्यव्यापकभावो नेत्याह मैवमिति । अधिकानन्त्यं यस्य तस्याधिकपरिमाणत्वम्, तदभावे तदभाव इत्याशयः । जात्योः द्रव्यत्वपृथिवीत्वाद्योः । परतदितरता - द्रव्यत्वे परजातिता, पृथिवीत्वे अपरजातिता । जातेः परत्वं नाम अधिकव्यक्तिवृत्तित्वम्, व्यापकत्वम् । तन्मते द्रव्यगुणकर्मवर्तिनी सत्ता सर्वपरजातिः । घटत्वपरत्वादिः सर्वापरजातिः । द्रव्यत्वपृथिवीत्वादिः परापरजातिः । अपरजातेर्विशेषः इति परजातेः सामान्यमिति च व्यवहारो वैशेषिके । पञ्चमपदार्थो विशेषस्त्वन्य एकैकवृत्तिः । श्रौतेति । सूक्ष्मात् स्थूलोत्पत्तिः इत्यस्य अणुभ्योऽवयवेभ्यो महाकार्योत्पत्तिरित्यर्थकत्वात् तार्किकमतमेव श्रुतीष्टमिति न । तत्रोपादानस्य सूक्ष्मत्वं भवदभिमताणुपरिमाणरूपं न भवति । तत्प्रथिम्नः, उपादाने महत्त्वस्य श्रुतत्वादित्यर्थः । एकस्मादव्यक्तात् युगपदनेकब्रह्माण्डोत्पत्तिः विकृताविकृतभागस्थितिः उत्तरोत्तरकार्यापेक्षया पूर्वपूर्वकार्यस्य समष्टौ परिमाणाधिक्यं कार्याविरणेन कारणस्थितिरित्यादिकं प्रमाणसिद्धम् । कथं तदव्यक्तस्याणुत्वमिति भावः । पूर्वोक्तेति । उपक्रमप्राबल्यादपि महत्त्वमेवेति भावः । सर्वव्यापीति । श्रुतिवाक्यमिदमचेतनोपादानविषयकमिति कृत्वैतावत् उक्तम्; वस्तुतोऽस्य परमात्मविषयकतायाः अदृश्यत्वादिगुणकाधिकरणे स्थापितत्वात् न परमाणुपरिमाणप्रसक्तिरिति भावः । ननु तत एव सुसूक्ष्मपदं शोभनानि सूक्ष्माणि परमाणूनि यस्य परमात्मनो विशेषणभूतानीत्यर्थकं परमाणुस्थापकं स्यादित्यत्राह सूक्ष्मशब्दश्चेति । प्रकृतिसाधकश्रुतिविरोधात् बहुव्रीहौ गौरवाच्च न तथेति भावः । षष्ठो वेति वाकारः तृतीयो वेत्येतद्दर्शकः । वचने तस्यापि दृष्टेः । 'शिल्पिशास्त्रे देवताविग्रहादिप्रमाणनिर्णयार्थम्, ''जालसूर्यमरीचिस्थं सूक्ष्मं यत् परिदृश्यते । तस्याष्टमो वा षष्ठो वा भागोऽणुः परिकीर्तितः” इति । धर्मशास्त्रं स्वर्णस्तेयादिनिर्णयार्थम्, ''जालसूर्यमरीच्यां यद् भाति सूक्ष्मं त्रुटेः परम् । भागोऽष्टमस्तृतीयो वा परमाणुरितीरितः” इति' इति आ. दा. । स्मृतिः त्रसरेण्वादिपरिमितसुवर्णदानेऽपि फलविशेषनिर्देशार्थेति अ. सा. चिन्तामणिः । त्रसरेणुमात्रस्य स्तेयेऽपि दानादौ च पापाधिक्यपुण्याधिक्यवर्णनाय तद्भागकल्पनेति भावः । परमाणावतत्परत्वादिति । तादृशपरमाणौ तात्पर्याभावादित्यर्थः । अन्यथा तृतीयषष्ठाष्टामेति मिथो विरोधादिति भावः । भवतु मा वेति । यदेतत् दृश्यते इत्यस्य सर्वजनदृश्यार्थकत्वे अतिसूक्ष्मसोपकरणनेत्रदृश्यवास्तवतदंशसद्भावपरं तत् वचनम् । तादृशनेत्रदृश्यमानत्वस्यैव दृश्यत इत्येतदर्थत्वे अविमज्यौपाधिकांशपरम् । तत्र यदा तद्रजः प्राच्यां स्थितम् आग्नेय्यादि - ऐशान्यन्तदिग्वर्त्यणुसप्तकमिलितम्, तदा तत्तदवच्छिन्न - तदनवच्छिनभागसंख्या अष्टत्वरूपेति अष्टम इत्युक्तम् । चतसृषु दिक्षु ऊर्ध्वञ्च मेलने तथैव भागषट्कमिति षष्ठ इति । त्र्यणुकव्यवहारमनुसृत्य एकस्याणुद्वयमेलनकल्पने तथैव भागत्रिकमेकस्मिन्निति च तृतीय इति । सर्वमिदम्, प्रत्यक्षे महत्त्वस्य हेतुत्वात् कथमणोः प्रत्यक्षमिति शंकायां, 'महत्त्वमेवास्ति; अणुशब्दावाच्यत्वं तु औपाधिकांश एवेति प्रतिबोधयितुमिति भावः । शास्त्रस्य तत्परत्वेऽप्याह शास्त्रतश्चेति । अनुमानभंगादिति । समानविषयत्वे सिद्धसाधनात् अन्यविषयकत्वे च तेन त्वदुक्तिबाधादित्यर्थः । सांख्यस्येति । स्वतन्त्रप्रधानबाधः, परतन्त्रप्रधानसिद्धिश्चेति । अस्तु तर्हि अण्वंशसंघरूपप्रकृतिरेवास्मदिष्टा, तर्कोपन्यासः शास्त्रानधिकारिप्रीणनायेति तार्किकोत्थितौ बाधमेव दर्शयति शास्त्रेति । कतिचित् - सांख्यानुसारिण एव केचित् । भागानन्त्यमिति । अनेकपरमाणुमेलनेऽन्येकपरमाण्वधिकः प्रथिमा न भवतीति प्रागुक्तरीत्येति भावः । आत्मनि तु अहमिति एकत्वानवयवत्वग्रहणात् नैवमित्याशयः । निरंशत्वपक्षे चानन्तांशत्वं प्रकृतौ न सुवचमित्याह निरंशेति । सत्त्वादेः द्रव्यत्वमंशत्वञ्च सांख्येष्टमयुक्तमित्याह अत्यन्तेति ॥ १९ ॥
</details>



<details><summary>उत्तमूरु-वीरराघवः अलभ्यलाभः</summary>

ननु स्वच्छन्देनागमेन प्रकृतिमहदङ्कारमात्राक्षसिद्धिं तत्कार्यतया भूतानाञ्च स्थितिमिच्छता कथमादौ ''प्राच्यमव्यक्तकालौ'' इति जडस्य द्वेधैव विभागः कृतः । न चाव्यक्तत्वं परमाणु-तत्कार्य-साधारणी पृथिवीत्वादिवत् कार्यद्रव्यकारणद्रव्योभयगता जातिः । न च कार्यकारणयोरेकद्रव्यत्वान्न दोष इति वाच्यम्, असिद्धेरित्याशंकायाम्, उपादानातिरिक्तं कार्यद्रव्यं नास्तीति साधयितुं तद्भेदेदोषं तार्किकान् प्रत्याह कार्येति । तत्र भेदसाधकहेतूनां तार्किकोक्तानां यदादायान्यथासिद्धिर्वाच्या, तत् निष्कृष्याह तत्रावस्थभेदेति । सांख्यसंमताव्यक्तमहदादिसृष्टिस्वीकारमात्रेण तदभिमत-सत्कार्य-वाद एवाऽऽरम्भणाधिकरणार्थं इति न मन्तव्यमित्याशयेनाह अयमेवेति । अद्वैतिमतं तु न तदधिकरणार्थः; तन्मते ब्रह्मण एव सत्त्ववत्त्वेन कार्ये सत्त्वाभावात् सत्कार्यवादत्वायोगात् । विसृष्ट्यादिदर्शनं सांख्यानुकूलमिति कृत्वा न तथा स्वीकार्यमित्याह विसृष्टीति । विसृष्टिः भस्त्रिकातः पूरितस्य जलस्य विसर्गवत् संकुचितस्य कूर्मपादादेः प्रसारवत् अग्न्यादेराविर्भावः; विक्षेपात् विकिरणात् सक्तुपिण्डात् चूर्णानां जलस्तोमात् बिन्दूनाञ्चाविर्भावः इत्यादि यद्यपि दृश्यते - तथापि तत्र क्वचित् क्वचिदेव कार्यताव्यवहार इति अतिव्यापकत्वात् मिथोव्यभिचाराच्च न विसृष्ट्यादेर्नियामकत्वम् । परिणामस्तु सर्वत्रानुगतः । न च तदनुक्तिः, 'तदात्मानं स्वयमकुरत', 'तन्नामरूपाभ्यां व्याक्रियत’, 'नित्या सततविक्रिया' इत्वेवं समविषमान्यतरपरिणामशालित्वस्य प्रकृतौ संप्रतिपन्नत्वात् इत्यर्थः । अभिव्यक्तिवादिनं सांख्यमाविर्भाववत् जन्मनोऽपि प्रामाणिकत्वप्रदर्शनेन वारयति आविर्भावेति । आविर्भावतिरोभावरूपः जन्मनाशरूपश्च विकल्पः प्रकारभेदः जगत्यस्ति तत्र जन्मस्थल एव सत्कार्यत्वं वक्तव्यमिति स्मृत्याशय इति भावःनः । अत्र विष्णुपुराणवाक्ये, 'तदेतदक्षयं नित्यं जगन्मुनिवराखिलम्' इति पूर्वार्धं स्मार्यते अत्र नित्यमिति पदेन । जन्मादिसत्त्वेपि द्रव्यनित्यत्वं न बाध्यत इति भावः । व्यवस्थाद्वयमित्यनेन जन्माविर्भावियोरैक्यं नेति ज्ञापितम् । प्रत्यक्षेति । आगमेनैव प्रत्यक्षमपि प्रादर्शि; “यथा सौम्यैकेन मृत्पिण्डेन” इत्यादिना । तेन तार्किकादिपक्षा निरस्ताः । पटघटादीनां तन्तुमृत्पिण्डादौ प्राक्सतामेवाऽविर्भाव इति सांख्यमतं प्रत्यक्षविरुद्धम्, तार्किकस्तु स्वपक्षः प्रत्यक्षानुकूल इति मन्यते, तन्निराकरणमिह । श्लोके अधिकतेति पाठोऽशुद्धः । अधिकत इति गौरवादिविशेषणम् । आदिना द्रवत्वगन्धादिग्रहणम् । कार्यकारणयोर्भेदे आधिक्यस्यावर्जनीयतया तथाभूतात् गुरत्वद्रवत्वादितः तत्तदनुगुणं कार्यं कथं नेत्यर्थः । द्वीति । यथा द्विपलिकैकपलिकयोर्मेलने त्रिपलिकता, तथा एकघटस्थनिर्घटकपालद्वयापेक्षया घटान्तरस्थे सति सघटकपालद्वये तुलायां गुरुत्वातिशयकार्येणावनमनेन भाव्यम् । अतः कार्याभावात् गुरत्वाधिक्याभावः, ततो द्रव्यद्वयाभावश्चेति भावः । सममिति पटगुरुवं तन्तुगुरुत्वादन्यत् समं वा, सर्वथा गुरुत्वातिशयः । स्यादिति भावः । हेतुर्न सिद्ध्येदिति । अकरणहेतुः - साधयितुमशक्य इत्यर्थः । अयुक्तेरिति । युक्त्यभावादित्यर्थः । परमाणौ गुरुत्वसाधकयुक्तिर्नास्तीत्यर्थः । तदेवाह कार्येति । ''कारणगुणपूर्वकः कार्यगुणो दृष्टः'' इति हि कणादः । तदकरणे इत्यस्य गुरुत्वानुत्पादने इत्येकोऽर्थ उक्तः गुरुत्वेन स्वकार्याकरणे इत्यर्थान्तरं कृत्वाऽऽह जातस्य चेति । यावन्त्यवयवगुरुत्वानि तावत्समं गुरुत्वमवयविनि जायते । तत्रैकस्य कार्यकरत्वम्, अन्यस्य प्रतिबद्धत्वादिति शंकते प्रतिबन्धादिति ।  
क्रियावन्निष्ठेऽति । सामानाधिकरण्याभावे कथं कार्यकरणभावः । वरमिति । गुरुत्वस्याप्रत्यक्षत्वात् अनुमापककार्याभावे चानुमानायोगादिति भावः । उक्तो दोष द्वीप । परमाणावपि गुरुत्वासिद्धिः कार्यगुरत्वाभावादिति । न द्वितीय इति । अवयवगुरुत्वमेव प्रतिबद्धमित्यपि नेत्यर्थः । शाखा वृक्षावयवः; हस्तः शरीरावयवः । लम्बनेति । लम्बनं हि अननुवृत्तपतनस्य द्रव्यस्य यावत्संभवं पतिततया स्थितिः । तच्च पतनमवयननिष्ठमवयनगुरुत्वकार्यमेव वक्तव्यम् । तन्न स्यात्; प्रतिबद्धत्वादिति भावः । कथमवयव्यपीति । शरीरादौ पादाद्यवच्छेदेनोपरिबद्धे सति तत् लम्बमानं दृष्टम् । अवयवगुरुत्वानां प्रतिबद्धतया लम्बनाप्रसक्तौ ऊर्ध्वमेव तेषां स्थितिरिति तद्देशं विहाय अवयवि कथमधोलम्बेत । संयोगेति । अवयविलम्बन प्रतिबन्धक संयोगाभावादवयवि लम्बते । तद्बलात् प्रतिबद्धगुरुत्वकावयवलम्बनमित्यर्थः । अत्र पाठभेदोऽन्वयभेदश्च पूर्वव्याख्यायां द्रष्टव्यः । अत्र “कर्म कर्मसाध्यं न विद्यते'' इति वैशेषिकसूत्रविरोधोऽपि । अतः प्रतिबन्धकसंयोगरहितावयवलम्बनं कारणमित्यपि न सुवचमिति ध्येयम् । अपसिद्धान्तादिति । योग्यविभुविशेषगुणानामेव स्वोत्तरोत्पन्नगुणनाश्यत्वोक्तेः; कारणगुणनाशे कार्यगुणनाशस्य त्वदिष्टतया तद्विरोधाच्चेति । स्वकार्यमिति स्वपदवैयर्थ्यं परिहरति त[त्त]दुचितमिति । यथाकथञ्चित् पतनं नालम्, अधिकगुरुत्वं यादृशावनमनहेतुत्वेन कॢप्तं तदापत्तिरिति भावः । फलमुखगौरवं न दोषायेति मन्यमानस्य शंका तथापीत्यादिना । प्रतिबन्धेनेति । कार्यकरणगुणकल्पनागौरववत् प्रतिबन्धकभावकल्पनागौरवमपि सह्यमिति भावः । नामेति । पटस्तन्तुभिन्नः तन्त्ववाचकपटनामवाच्यत्वादित्याद्यनुमानानि आरम्भणाधिकरणे द्रष्टव्यानि । द्वितीयादियोगादिति । घटेऽपि पटेन सह द्वित्वं सुवचमिति भावः । एकः पटः स्वीययावत्तन्तुभिन्नः द्वित्वादपर्याप्त्यनधिकरणत्वादित्यनुमा । अर्थक्रिया - फलनिष्पत्तिः । व्यापारः पटघटादेराच्छादनोदकाहरणादिः । “धारणाकर्षणोपपत्तेश्च” इति च न्यायसूत्रम् । एष्वनुमानेष्वप्रयोजकशंकां परिहरति कारणस्यैवचेति । श्लोके ते इति । नामादिभेदा इत्यर्थः । पत्रताटङ्कवदिति तालनालिकेरादिपत्रेण वलयितेन कर्णालंकारः क्रियते । न हि बलयीभावमात्रेण द्रव्यभेदस्ते इष्ट इति भावः । न वयमेतद्दृष्टान्तेन नामादिभेदानामभेदसाधकत्वं ब्रूमः, किं तु भेदसाधकत्वं व्यासेधाम इति भावेनाह न शक्नुवन्तीति । ताटङ्कस्थलेऽवयव्यरम्भो दुर्वचश्चेत्याह न चेति । अन्यार्थत्वात् - पत्ररूपावयव्यर्थत्वात् । अंशूनां तन्त्ववयवानाम् । अनभ्युपगमादिति । तन्तुसंयोगात् पटे जातेऽपि संयोगरूपकारणबलात् पुनःपटान्तरोत्पत्तिशंकायां स्वसमवेतं द्रव्यं द्रव्यान्तरोत्पत्तौ प्रतिबन्धकमिति किलोच्यत इति भावः । सप्रतिघत्वं नाम मूर्तानां समानदेशत्वायोगः; स एव विरोधः । नो चेदिति ग्रन्थमवतारयति एवमिति । पूर्वं पत्रताटङ्कादिरूपैकसमवायिकारणजन्यकार्यद्रव्यस्थले सप्रतिघत्वविरोधो दर्शितः । तमेव विरोधं सर्वावयविस्थलेऽपि दर्शयतीत्यर्थः । कल्पनेऽपीति । तन्तुपटादिरूप द्रव्यान्तरकल्पनास्थलेऽपीत्यर्थः । नोचेदिति । अन्यथासिद्धावप्यन्यत्वाङ्गीकारे इत्यर्थः । ननु पत्रताटङ्कस्थले पत्रावयवसंयोगस्य कारणत्वस्वीकारे तेषामवययानां ताटङ्काधारत्वापत्तौ अंशांशिनोः प्रतिहतिरुक्ता युज्यते । सर्वत्र कथमेवम् । अवयविनोऽवयवावयवे वृत्त्यभावादिति पृच्छति अवयवेति । विवक्षितं विशदयति समवायीति । नभःप्रदेश इति । ननु तन्त्ववष्टब्धे देहे इति वस्त्वन्तरस्यापि सुवचत्वेन नभःप्रदेशे इति कुतः । तथा च मूर्तानां समानदेशताविरोधात् तन्तुसंयुक्ते देहे पटः कथं संयुज्येत; एवमंशुसंयुक्ते देहे तन्तुः कथमिति, विपरिवर्तेन च देहावयवसंयुक्ते पटे देहः कथमित्येयं शंकायां द्व्यणुकपर्यन्तसंयोगे प्रतिषेध्ये परमाणुसंयोग एव शिप्येतेति द्व्यणुकत्र्यणुकाद्यवयवद्वयसंयोगरूपकारणाभावादवपविनामेवासिद्धिरिति सुकरमापादनमिति चेत् - सत्यम् - तथापि सावयवस्थले एकावयविन एकावयव्यन्तरेणैय संयोगः । अवयवानामेवावयवैरिति एकत्र मूर्तद्रव्यसंयोगापलापेऽपि निरवयवे नभसि तन्न सुवचमित्याशयेनैतदुक्तिः । वस्तुतो हस्तपुस्तकसंयोगात् कायपुस्तकसंयोग इति संयोगजसंयोगस्वीकरात् तदनुपपत्तिरूपदूषणमपि भवत्येव । अवश्यञ्चावयवसंबन्धोऽप्यवयविसंबद्धे एष्टव्यः; संयोगस्यावच्छेद्याधिकरणसंबन्धिन एवावच्छेदकत्वात् । एवञ्च मूर्तामूर्तेत्यपि उदाहृतस्थलाभिप्रायम् । मूर्तशब्दः मूर्तिः संस्थानमिति तद्विशिष्टसावयवद्रव्यवाचि । परमाणुसंयोगप्रतिषेधायोगात् । एवं मूर्तशब्दार्थश्च ''मूर्तिमताञ्च संस्थानोपपत्तेरवयवसद्भावः'' (न्या.द.४.२.२३) इति सूत्रारूढः । मेर्विति । अवयवद्रव्याक्रान्तेऽप्यवयविसंयोगेष्टौ मूर्तद्वयविरोधाभावात् मेर्वाक्रान्तस्थलेऽपि मन्दरः स्यादिति भावः । अत्र तार्किकः नीरक्षीरयोरविरोधेन संयोगं योगिनां भूमावुन्मज्जननिमज्जनदर्शनात् कठिनभूम्यवयवसंयुक्तस्थलेऽपि योगिदेहसंयोगञ्च निदर्श्य मूर्तानां सप्रतिघत्वमिति नियमस्य तत्र तत्र भंगदर्शनात् तत्तद्भिन्नस्थले इत्येव नियमः शिक्षणीय इति अवयवावयविभिन्नत्वमपि तत्र निवेश्यतामिति विवक्षतिः तं प्रति तत्तत्स्थलेऽपि सप्रतिघत्वं प्राचीनेष्टमिति न तन्निदर्शनं भवेदित्याद नीरक्षीरादि मेलन इति । अत्र आ.दा. ''नीरक्षीरादिषु अवयवविभागेन परस्परानाक्रान्तप्रदेश एव परस्परावयवानां वृत्तिः । निमज्जनादावपि भूविभागेन प्रवेशः । झटिति जलनिमज्जने विभक्तजलसंघातवत् पुनस्संधानम् । तच्च सूक्ष्मकालत्वात् ज्वालानाशन्यायेन न प्रतीयते इति किरणावल्यादौ प्रतिपादितमित्यर्थः” इत्युक्तम् । निमज्जनोन्मज्जनशब्दप्रयोxगोऽपि जलन्यायं स्मारयति । स्वसिद्धान्तं प्रस्मृत्येत्यस्य किरण्यावल्यादावुक्तं विस्मृत्येत्यर्थः । तस्मादिति । निदर्शनान्तराभावादित्यर्यः । अवयविकल्पनेन तद्भिन्नत्वनिवेशापेक्षया तदकल्पनमेव ज्यायः इति भावः । तथा च श्लोके अंशांशिनोः - इतरद्रव्यवत् अवयवावयविनोरपि द्रव्यान्तरेण संयोगस्थले प्रतिघातः स्यात् । मूर्तयोः (स्पर्शवतोः) न समानदेशत्वमिति न्यायस्याविशिष्टत्वादित्यर्थः । अस्मन्मते सर्वस्यैकप्रकृतिकार्यत्वेऽपि एकत्वावस्थाप्रहाणेन बहुत्वावस्थाया उत्पन्नतया घटपटयोर्नानात्वेन घटाक्रान्तप्रदेशे पटस्य न संसर्गः । तन्तुत्वावस्थापन्नद्रव्यसंसृष्टे पटत्वावस्थापन्नसंसर्गस्तु न हन्यते तन्तुपटयोर्नानात्वाभावादिति ॥ २० ॥
</details>



<details><summary>उत्तमूरु-वीरराघवः अलभ्यलाभः</summary>

परमते दोषसत्त्वेऽपि, ‘यश्चोभयोः समो दोषः’ इति न्यायेन नोद्भाव्येतेति मतिमपाकर्तुं स्वपक्षनिर्दोषत्वमनन्तरश्लोकवेद्यमित्याह परपक्षे इति । श्लोके इत्थमित्यस्य इत्थं सतीत्यर्थः । सतीत्यध्याहाराभावायार्थान्तरमाह यद्वेति । पूर्वानुक्तवृत्तिखेदपरतयाऽपि व्याख्याति अवयवेष्विति अयं खेदो न्यायदर्शने (४.२.७) 'वृत्त्यनुपपत्तेरपि तर्हि संशयानुपपत्तिः' इत्यादिनोद्भावितः। प्रसक्तदोषादधिकदोषारम्भे अपि तर्हीति प्रयोगः । तत्र द्वितीयप्रथमे अवयविसद्भावस्य स्थापितत्वेऽपि दोषः कथ्यते इति भावः । वृत्त्यनुपपत्तिर्नाम अवयविनः एकैकस्मिन्नवयवेऽपि कार्त्स्न्येन एकदेशेन वा स्थित्यसंभवः । तत्र कार्त्स्न्येन स्थितौ अवयवान्तरे तस्यास्थितिप्रसंग इतिवत् स्वल्पवयवदर्शनेऽप्यवयव्युपलब्धिप्रसंग इति दोषोऽप्यस्ति । सोऽयं तत्र, 'पृथक्चावयवेभ्योऽवृत्तेः' (४. २. ९) इति सूत्रे भाष्ये दर्शितः । तत्र तत्परिहारस्याकृतत्वात् तमेव दोषमाह एकैकावयवदर्शनेऽपीति । शंकते बलवदिति । संप्रतिपन्नवदिति । संयोगः संयोगविषयित्वादीनामनुभवानुसारात् अनेकसंबन्धित्वमेव प्रागुक्तम्, न तत्र कृत्स्नैकदेशचोद्यमिष्यते, तद्वदित्यर्थः । श्लोके वृत्त्यादीत्यादिपदेन एकत्रैवानेकावयव्युत्पत्तिविनाशकल्पना गृह्यते । नः इति पदं प्रथमवाक्येऽपि संबध्यते; उत्तरवाक्येष्विव । अत एव इत्थमित्यस्य त्वत्पक्षवदित्यर्थ उक्तः ।  
नः इति पदानुगुणतया द्वितीयवाक्यमवतारयति नन्विति । अस्मन्मते कल्पनागौरवप्रसक्त्यभावादयमप्रसक्तप्रतिषेध इति शंकाऽनयाऽयतारिकया परिहृता । तन्मते वाल्पनागौरवसद्भावस्तु वृत्त्यादीत्यादिपदविवरणेनैव विशद इति न तत्परत्वमस्य वाक्यस्य । संयोगोऽपि त्यज्यतामित्यत्र, अवश्यञ्च त्याज्यः संयोगः, एकतन्तुकपटस्थले वक्ष्यमाणे तन्तुद्वयसंयोगस्य दुरुपपादत्वादिति तत्स्थल इव सर्वत्रैव त्यज्यतामिति हृदि निगूढम् । एतदाविर्भावनमनन्तरवाक्यावतरणे भविष्यति । अत एव तस्य वस्त्रे दीर्घेति वाक्यस्य परमते दोषोद्भावनाभिप्रायकत्वं परित्यज्य स्वमते दोषाभावख्यापनपरत्वं वक्ष्यति । ''नः'' इति पदानुसारेण श्लोकस्य स्वस्मिन् दोषाभावख्यापनपरत्वेष्टेः । स्वपक्षे क्वचित् दोषसंभावने तदुद्भावनपरिहायोर्युक्तत्वाच्च नैरन्तर्येति । संयोगमनिच्छता तत्स्थाने नैरन्तर्यमुक्तम् । न च तत् धर्मिमात्रम् । सान्तरेष्वणु नैरन्तर्यापत्तेः । कथं तर्हीति । तर्हि – सर्वद्रव्यस्वरूपनित्यत्ववादे । इत्थमिति । द्रव्ये नित्यत्वमद्रल्येचानित्यत्वमित्यर्थः । द्रव्ये उत्पत्तिविनाशरूपावस्थास्वीकारात् तद्विवक्षायामाह द्रव्येति ।  
बहुत्वादीति आदिपदेन तन्तुत्वावस्थाप्रहाणपरिग्रहः । सर्वसंभवात् - एकस्यापि द्वयोरपि कारणतया कार्यसंभवात् । वस्त्रव्यवहारनियामकमाच्छादनाद्युपयोगिसंयोगविशेपमात्रमिति वक्ष्यति । सूत्रकारेण बहुत्वादिकं नोक्तम् । माष्ये तन्तव इति प्रयोगस्तु, युष्माभिः तन्तूनां संयोगः पटहेतुरिति कथनात् युष्मान् व्युत्पादयितुम् । बहुतन्तुकपटस्थले एकं तन्तुमादाय अयं पट इति व्यवहारो नास्मदिष्ट इति ज्ञापनाय च । अतिप्रसंगोऽपि तवैवेति । एकपत्रारब्धस्य ताटंकस्यावयवित्वाभावे एकतन्त्वारब्धस्यापि त्वन्मते पटत्वाभाव एव । अत्रावयवीष्टौ तत्राप्यापत्तिरिति । श्लोके वस्तुधीरिति वस्त्रधीरिति च पाठः । पृथक् वस्त्रे इति पदं यत् प्रयुक्तम्, तत्र वस्तुनीति युक्तम् । तथापि वस्त्रे इति प्रयोगः वस्त्रकार्याच्छादनादिकरे कथं वस्त्रत्वास्वीकार इति ज्ञप्तये । वस्तुधीरिति पाठे तद्वस्तुधीरित्यर्थः । यथाभूतार्थविषयिणी तन्तुः पट इति धीरिति वा । न इत्यनुषङ्गात् युष्माकं सा बाध्या भवतीति लभ्यते ।  
ननु वस्त्रविशेषे वस्तुबुद्धेरबाध इति किम्? सर्वत्रापि बाधात् । वस्त्रादिबुद्धिर्हि स्थूलबुद्धिमन्तरा न भवति । अवयव्यभावे परमाणुमात्रसद्भावे स्थूलस्यैवाभावान्न स्थूलधीरित्यवतारयति स्यादेतदिति । सर्वाग्रहणमिति । कस्यापि ग्रहणं न स्यात्, सर्वाग्रहणमेव स्यादित्यर्थः । तथा च सूत्रे सर्वाग्रहणमित्यस्य सर्वाग्रहणप्रसंग इत्यर्थः । अवयव्यसिद्धेरित्यस्य चावयव्यसिद्धावित्यर्थः । न सिद्ध्येदिति । शशविषाणवत् अप्रसिद्धस्यारोपासंभवादिति । अवयविवदिति । सर्वेष्ववयवेषु अवयविद्रव्य स्थानेपरिमाणगुणस्वीकृतिर्हि न दुष्यतीति । अणुत्वमहत्त्वयोर्मिथोविरोध इति शंकते अणुष्वेवेति । अपेक्षेति । अयमेकः अयमेक इति ज्ञानमपेक्षाबुद्धिः । तया संगृहीतस्य अन्यस्य वस्तुन अनेन एकेनानुबन्धः - संबन्धः । अन्ततः एकापेक्षाबुद्धिविषयत्वबलादित्येवोक्तं भवति । संभेदेति । मेलनेत्यर्थः । मिथोऽसंबन्धेऽपि बुद्धिविषयत्वमात्रेण चेत् कश्चिद् गुणो जात उभयपर्याप्तः स्यात्, मिथस्संबन्धे सुतरामिति भावः । सिद्धान्ते अधिकदेशाकत्वातिरिक्तं परिमाणं नेष्टमित्यपि सुवचम् । अत एव भवन्त इत्युक्तम् । ''केशसमूहे तैमिरिकोपलब्धिवत् तदुपलब्धिः'' (४-२-९३) इति न्यायसूत्रं स्मारयति केशहिमादेरिति । नन्वनन्तरसूत्रेण स्वविषयेत्यादिना, 'नाविषये प्रवृत्तिः केशस्य प्रत्येकमपि दृश्यत्वात् परमाणोश्चातथात्वात्’ इत्युक्तम् । अतो दृष्टान्तवैषम्यमिति शंकायाम् दृश्यत्रसरेण्वतिरिक्तपरमाण्वनं गीकारान्न वैषम्यमिति प्रत्याह - अणूनामपीति । संहतिभेदैः - अल्पमहन्महत्तररूपराशिभेदैः सुरभित्वेति । गन्धो द्विविधः सुरभिरसुरभिश्चेति हि विभज्यते । तत्र सुरभिश्च व्याप्यजातित्वात् न्यूनदेशवर्ति, गन्धत्वं परजातिपादधिकदेशवर्तीति भवदिष्टम् । तत्र गुणगतजातौ अवयविप्रसक्तिं विनैव देशाधिक्यमुपपाद्यमिति अत्रापि तथैवेत्यर्थः । अत्र गन्धपुष्पधूपेत्यादिव्यवहारसद्भावं मनसिकृत्य गन्धसुरभिशब्दयोर्द्रव्यपर्यन्तार्थकत्वं (आ. दा.) व्याख्यात्रुक्तम्; न तु यथावदुपपादितम् । तदा द्रव्येष्विति समनन्तरवाक्योत्थानायोगश्च स्यात् । प्रागुक्तेति । एकपरमाणुपरिमाणाधिकः प्रथिमा न जायेतेत्युक्तेत्यर्थः । अन्यथा - संबन्धानिष्टौ । अवच्छेद्याधिकरणसंबन्धिन एव ह्यवच्छेदकत्वमिति भावः । समवायिन इति । गन्धस्थले तदधिकरणं समवायिद्रव्यमेव देश इति भावः । आत्मानं पृच्छेति । अस्मन्मते आकाशः सावयव एवेति न वयं प्रष्टव्याः । स प्रश्नस्त्वय्येव प्रतिनिवर्तते इति । तदुपपाद्यते कर्णेत्यादिना । वेणुरन्ध्रेति । रन्ध्रं हि आकाशप्रदेश एव । ननु तत्र सर्वत्र देशो न ग्राह्यः । अत्र तु, स्थूलधीरियमिति ग्राह्यस्यैव देशत्वं वक्तव्यमिति शंकते आकाशादेरिति । आकाशमादायैव देशग्रहणं तेनापि वक्तव्यं महोधरविषये इत्याह त्वयापीति । आलोकेति । निरालोकस्थलीयत्वाचस्थूलधीस्थले तेनापि आलोकोऽस्माभिर्दुर्वच हति तदाशयः । अन्यथा - चक्षुः प्रसरदेशसंबन्धिनोऽपि निरोधकत्वे । स्थूलत्वाध्यासोऽपि न सिध्येदिति प्रागुक्तं परास्यति प्रधानेति । स्थूलपदमुख्यार्थेत्यर्थः । अधिकदेशकत्वमेव स्थूलत्वमिति भावः । तुरीयं पादमवतारयति तथापीति । संसर्गि द्रव्याणीति । परिषदादिस्थले हि न नरादेर्मिथः संयोग आवश्यकः । किन्तु एकाधिकरणप्रदेशसमनन्तरप्रदेशस्थत्वमन्यस्येत्येतादृशमेव । तत्रावयविव्यवहारो न मुख्यः । अवयवावयव्यैक्ये तन्तुमान् पट इति कथमित्यत्र प्रत्याह मत्वर्थीयमिति । त्वन्मत एवानुपपत्तिः; तन्तोः पटं प्रत्याधारत्वात् आधेये आधारवत्त्वव्यवहाराभावात् । न हि भूतलवान् घट इति प्रयुज्यते इति ।  
अथ कतिभिश्चित् कारिकाभिः राश्यवयव्यवैषम्यप्रदर्शनेनावयविसाधकहेतून् आभासयति भिन्नानामिति । अवयवातिरिक्तावयव्यभावे द्वौ संयुक्ताविति द्वित्वनिर्देशः कथमिति चेन्न; अवयवानेकत्वेऽपि अवययसंघातः एक इति सर्वसंमतत्वात् तद्द्वयस्य द्वित्वेन निर्दिशात् द्वौ राशी इति राशिद्वित्त्ववदित्यर्थः । ननु संघातः संयोगः, तस्य संयुक्तत्वं महत्त्वमेकत्वमिति गुणाश्रयत्वं कथमित्यत्राह महत्त्वेति । राशिर्नाम व्रीह्यादिसमुदायः । स च संयुक्तात्वमेव, तत्र तत् सर्वं कथम् । संयुक्तद्रव्यनिष्ठस्यैव गुणस्य संयोगे आरोप्य व्यवहार इति चेत् - तुल्यम् । संघातौ संयुक्तावित्यस्य च विलक्षणसंश्लेषद्रव्ये संयुक्ते इत्येवार्थः । पारम्पर्येणापि विशेषणत्वं दृष्टमित्याह घनत्वेति । घनं श्यामञ्च वनमित्यत्र कथं वृक्षबहुत्वरूपे वने घनत्वरूपनिबिडत्वस्य श्यामरूपस्य चान्वयः । न च वृक्षा एव वनम् । एकचनायोगात् । अतः परम्परयाऽपि विशेषणत्वं भवतीत्यर्थः । चित्ररूपस्यैकस्य तन्तौ कुत्रापि स्थित्ययोगात् तदाधारतया अवयविसिद्धिरितीदं निरस्यति तन्तव इति । चित्रं नाम न रूपान्तरम् । विजातीयवर्णतन्तुसंघात एव पटः तादृशपटरूपमित्यर्थे चित्रमिति प्रयोगः । पटचित्रानुयायिनः - पटगतचित्रविषयकज्ञानविषयभूता इत्यर्थः । तत्र दृष्टान्तः चूर्णसंहतिचित्रवदिति । विभिन्नवर्णनानाचूर्णप्रदेशसमुदायरूपालङ्कारस्थले त्वन्मतेऽप्यवयव्यभावात् रूपसमुदाय एव चित्रशब्दार्थः, तथेत्यर्थः । कश्चित्तु, 'किं चित्रपर्यन्तगमनेन? अचित्रस्थलेऽपि तन्तूनां भिन्नत्वात्; तन्तुरूपाण्यनेकानि, पटरूपं त्वेकमिति वैषम्यसत्त्वात् इति तदाश्रयपटस्थितिं मन्येत; तन्निषेधति रूपादीनामिति । अचित्रपटस्थलेऽपि अवयवरूपेभ्योऽवयविरूपे वैलक्षण्यमस्तीति तदुक्तमयुक्तम्; इदं तन्तुरूपम्, इदं पटरूपमिति पृथगनुपलम्भात् । इदमदर्शनमपह्नुते चेत् खपुष्पादर्शनमप्यपह्नुवीत । न्यायसूत्रे तु ''धारणाकर्षणोपपत्तेश्च'' इति सूत्रेण तन्तूनामाच्छादनार्थधारणासंभवात् एकतन्त्वाकर्षणे च सर्वतन्तुसमीपागमनाभावात्, पटभावानन्तरं धार्यमाणत्वाऽऽकृष्यमाणत्वयोर्भावाच्च पटोऽवयवी पृथगित्युक्तम्; तदनुवदति येति । समाधत्ते तादृगिति । तादृगवयव्युत्पत्तेः संघातविशेषमन्तरेणायोगात् तदिष्टौ तस्यैव धारणाकर्षणप्रयोजकत्ववर्णनसंभवात् । किञ्च धारणाकर्षणे प्रति नावयवि कारणम्, अवयविसत्त्वेऽपि अवयवानां गाढतरसंश्लेषरूपसंघाताभावे धारणाद्यभावात् । न च तत्रावयव्यभावः, तोयतैलादिधारासु प्रचितावयवकतूलादौ चावयविन इष्टत्वात् । तथाचाभ्युपगच्छसि - धारणाद्यनर्हं संश्लेषविशेषरहितञ्चावयवि स्वीकरोषि । किञ्चावयव्येवाकृष्यत इति न, एकावयवाकर्षणे अवयवान्तराकर्षणस्यापि दर्शनादित्याह धारणेति । ते इति न द्विवचनम्; तेऽस्माकमिति संध्ययोगात् । अतः ते तवेत्यर्थः । अर्धत्रयमेकं वाक्यम् दृढावयवसंश्लेषावयविसत्त्वेऽपि धृतस्याऽऽकृष्टस्य च अंशस्यानुबन्धात् अंशान्तरेषु धारणाकर्षणे हि तवास्माकञ्ज सिद्धे । तत्रावयवित्वं न प्रयोजकम्, किं तु संश्लेषविशेपः । नन्वयवयव्येव अंशान्तराकर्षणादिप्रयोजकोऽस्त्वित्यत्राह जतुगृहीतवदिति । जतुसंगृहीतविचित्रवस्तुसमुदाय इवेत्यर्थः । तत्रावयव्यभावे किल दृष्टान्तता, अतस्तदभावं तत्र न्यायभष्येष्टमिति दर्शयति तृणेति । 'यद्यवयविकारिते अभविष्यताम्, तर्हि तृणोपलकाष्ठादिषु जतुसंगृहीतेषु नाभविष्यतां धारणाकर्षणे” इति हि न्यायभाष्यम् । यद्यपि उपलैर्भित्तिं काष्ठैः स्थूणादिकं तृणैः पटलञ्च परिकल्प्य निर्मितं गृहमेकावयवीति स्वीकृतम् अथापि नामविशेषार्हसंस्थानरहिततृणोपलकाष्ठमेलनं जतुकृतं नावयविने कल्पत इति तदाशयः । निर्विचिकित्सं स्थलमन्यत् स्वयमाह पाशेति । न हि पशुपाशनिष्पाद्यमेकमवयव्यस्तीति । एतत्सूत्रार्थमुक्त्वा, संग्रहकारिते वै इत्याशंकां परमुत्थापितावान् भाष्यकृत् । संग्रहो नाम विलक्षणसंयोगः । संग्रहे सति घारणादिभावात् तदभावे पांसुराश्यादौ धारणाद्यभावाच्चान्वयव्यतिरेकाभ्यामवयविनोऽकारणत्वमुपपादितम् । पक्षिलः - भाष्यकारो वात्स्यायनः, तन्मतस्थः - तद्विवरणप्रवृत्तो वार्तिककार उद्योतकरः अन्योऽपि आशंकापरिहारकमुत्तरं नाब्रवीत् । प्रत्युत धारणाकर्षणयोरन्वाचये सौत्रश्चकार इति तयोरसाधकत्वमेवादर्शयत् । एवं तर्हि अणूनामेव सञ्चितत्वे प्रत्यक्षमिष्यताम्; अतो न सर्वाग्रहणम् । धारणाकर्षणे च संग्रहकार्ये इत्यवयविनं प्रत्याचक्षाणः किमनुयोक्तव्य इति पृच्छन् पक्षिलः – ‘एको महान् भूतलसंयुक्तो घटः' इति एकत्वमहत्त्वसंयोगघटत्वजात्याश्रयद्रव्यमनेकाण्वतिरिक्तमिति प्रत्याह । सेनावनादिव्ययहारवत् सञ्चयविषय एव सर्वमिदं स्यादिति शंकायां, तदाऽयं व्यवहारो न मुख्यः स्यादिति चाह । अन्ततः अतीन्द्रियत्वादणूनामप्रत्यक्ष एव घटादिः स्यात्, न हि पिशचाप्रत्यक्षे पिशाचसंघः प्रत्यक्षीभवेदित्येतदेवावशिष्यते । एतन्निराकरणं प्रागेव शतमिहान्तिमकारिकायाऽपि ज्ञापयिष्यते ।  
प्रकारान्तरेणावयव्यभावमाह आरब्धेति । पटवत्सु तन्तुषु पटान्तरं कुतो न जायते; तन्तुसंयोगसत्त्वादिति प्रश्ने उक्तम्, जातः पटः पटान्तरोत्पत्तिबन्धकः जाते पटे पटान्तरस्य तत्रैव तन्तुषु स्थित्ययोगात् । मूर्तानां समानदेशताविरोधादिति । तदिदं न्यायवार्तिकव्याख्यापरम्परायां तात्पर्यटीकापरिशुद्धिप्रकाशादौ द्रष्टव्यम् । इदञ्च सप्रतिघत्वमेकद्रव्यकृतमपरद्रव्यप्रतिहननं संयुक्तस्थले दृष्टम्; घटवति देश एव घटान्तरनिक्षेपायोगात् । तद्वत् घटवति समवायिनि घटान्तरसमवायोऽपि न भवतीति सप्रतिघत्वमुच्यते । योऽयं कार्यान्तरारम्भप्रक्षेपः, तत्रास्माकं संप्रतिरेवेत्यर्थः । ननु पटवत्त्वात् पटान्तरं न भवतीति टीकोक्तम्, तत्र कथं सिद्धान्तिसंमतिः, सिद्धान्ते प्रथमपटवत्त्वस्यैव तन्तुष्वभावादिति चेत् - उच्यते । इमे तन्तवो न द्वितीयपटवन्तः सप्रतिघत्वादिति किल तदुक्तम् । तेनैव सप्रतिघत्वहेतुना सामान्येन पटद्रव्योत्पत्त्यभाव एव साध्यतेऽस्माभिः । संयोगेन तन्त्वाक्रान्तदेशे पटद्रव्यसंयोगायोगात् उभयोर्मूर्तत्वादिति भावः । ‘अत्र नः' इति अत्रेति पदप्रयोगः, सप्रतिघत्वहेतौ संमतिः, - अस्मदिष्टसाधकतया ग्रहणम् । यदि विधामिमां विहाय, रूपवति रूपान्तरोत्पत्त्यादिवारणार्थं द्रव्याद्रव्यसर्वकार्यसाधारण्येनान्यः प्रतिबन्ध्यप्रतिबन्धकभाव उच्यते, स इष्यते न वेत्यन्यदेतदित्यपि सूच्यते ।  
यदि अवयवि किञ्चिदिष्यते, हिमवता गिरिणा परमाणुसंयोगे तदधीनमप्यवयवि स्वीकार्यं स्यात्, तथाच तदप्रत्यक्षापत्तिः । प्रत्यक्षाप्रत्यक्षद्विविधसमवायिकारणजन्यस्य प्रत्यक्षाभावात् । अत एव हि स्तम्भपिशाचसंयोगो न प्रत्यक्षः । अत एव कणादेन पञ्चभूतोपादानकत्वं शरीरस्य प्रतिक्षिप्तम्, पृथिवीवायुसंयोगस्येव तदुपादानकत्वात् अप्रत्यक्षत्वप्रसंगादिति, ''प्रत्यक्षाप्रत्यक्षसंयोगस्याप्रत्यक्षत्वात् शरीरं पञ्चात्मकं न विद्यते'' इति सूत्रेण । यदि तात्पर्यटीकोक्तरीत्या संयोगस्य संबन्धतया संबन्धिनिरूप्यत्वेऽपि, अवयविनः सापेक्षत्वाभावात् तत्प्रत्यक्षे अवयवप्रत्यक्षमतन्त्रम्, कथं कणादेन शरीरे पाञ्चभौतिकत्वप्रतिषेधः इत्येवमवयविदूषणे प्रसक्ते, हिमवत्परमाणुकद्रव्यस्य दृश्यमानत्वात् तदविरोधेन सर्वनिर्वाह इति वार्तिककारोऽमन्यत । तत्र दूषणस्य दृढत्वात् वार्तिकमुपेक्ष्यमित्याह प्रत्यक्षेति । चाक्षुषस्तम्भाचाक्षुषवायुसंयोगो न हि चाक्षुषः, तद्वत् अप्रत्यक्षत्वस्यावश्यकतया हिमवत्परमाणुकस्य वार्तिककारैरुद्योतकाराख्यैः प्रत्यक्षत्ववचनं मुधेत्यर्थः ।  
अथेदं स्यात् - यदि अनेकोपादानमध्ये एकस्याप्रत्यक्षत्वेऽपि कार्यमप्रत्यक्षम, अप्रत्यक्षमात्रोपादानके प्रत्यक्षत्वं नतराम् । तथाचाप्रत्यक्षेद्ध्यणुकमात्रकार्यं त्र्यणुकं कथं प्रत्यक्षं स्यात् । अथोच्यते – महत्त्वात् इदं प्रत्यक्षम्, अणु पुनरतथात्वादप्रत्यक्षम् । अथाप्यणु प्रत्यक्षत्वार्हमेव महत्त्वरूपकारणविरहान्न दृश्यते । दर्शनस्वरूपयोग्यता त्वस्ति, न तु वायुपिशाचादिवत् अदृश्यत्यम् । अत एवोक्तम्, ''न हि वयं दृश्यत्वमदृश्यत्वं वा कस्यचित् स्वमावादाचक्ष्महे” इति । अतः परमाणोरपि दृश्यत्वात् हिमवत्परमाणुक्रे महत्त्वोत्पत्त्या दृश्यत्वमस्तीति । तत्रोच्यते; यद्येवम्, तर्हि इदं प्रत्यक्षातीन्द्रियोपात्तं न भवति । इन्द्रियजन्यग्रहणयोग्येऽतीन्द्रियत्वासंभवात् । एवञ्च अतीन्द्रियत्वादणूनामित्यादिसूत्रादिभ्यो दत्त एव जलाञ्जलिः । यदि चाशुषप्रत्यक्षयोग्यत्वं नाम तत्कारणतावच्छेदकरूपवत्त्वम् । तच्च रूपं न पृथिवीत्यादि । कितु महत्त्वविशिष्टत्वम् । परमाणौ च महत्त्वाभावात् योग्यतैव नास्तीति अतीन्द्रियत्वमेवेति - तर्हि हिमवत्परमाणुकमित्यवयव्यपि अप्रत्यक्षमेव । न चाणुजन्यत्र्यणुकस्येव प्रत्यक्षं स्यादिति वाच्यम् - तत्र महत्त्वस्य जातत्वात् । अत्र तदभावात् । अत्रेदं बोध्यम् - यावदवयवगतमहत्त्वपरिमाणरूपकारणबलादेव हि महत्त्वे वक्तव्यम् । तत्तु न । नापि बहुत्वसंख्यारूपमहत्त्वकारणमत्र, द्वयोरेवावयवत्वात्! न चानुभवविरोधः, हिमवत एव प्रत्यक्षत्वात्; तदतिरिक्तमिदमवयवीति प्रत्यक्षाभावादिति । तात्पर्यटीकाकारो वाचस्पतिस्त्वेवमाह - न परमाणुरत्र गृह्यते, तस्याण्वन्तरेण सह द्व्यणुकं प्रत्येव कारणत्वात् महाद्रव्यसाहित्येन द्रव्योत्पादकत्वस्यासंप्रतिपत्तेः । अतोऽप्रत्यक्षत्वसाम्यात् परमाणुतुल्यतया परमाण्वित्युच्यमानं सूक्ष्ममहाद्रव्यमेवात्र परमाणुकमिति हिमवत्परमाणुकमवययि प्रत्यक्षमिति । अत्रेदं प्रष्टव्यम् - कस्मात् तत् सूक्ष्ममप्रत्यक्षमिति । उद्भूतरूपाभावादिति चेत् - तर्हि उद्भूतानुद्भूतरूपावयवद्रव्यरब्धे हिमवत्परमाणुके किं रूपं भवति । नीरूपत्वे चाप्रत्यक्षत्वमेव । अथ “महत्यनेकद्रव्यवत्त्वाद्रूपाच्चोपलब्धिः” इति कणादसूत्रात् विलक्षणमनेकद्रव्यवत्त्वं निबिडावयवकत्वरूपं प्रत्यक्षकारणमिति तदभावादप्रत्यक्षतेति चेत् - दुर्निर्वचमिदमनेकद्रव्यवत्त्वम् । किञ्च सर्वत्रावयव्युत्पत्तौ विप्रतिपन्नं प्रति हिमवत्परमाणुकोक्तिर्न घटते । द्रव्योत्पत्तावेव विवादे, कि तत्र प्रत्यक्षकारणचिन्तया । यदि हिमवदनवच्छेदेन तदण्ववच्छेदेन तद्द्रव्यमीक्ष्येत, अवयव्यस्तीति स्यात् । हिमवानेव तत्रोपलभ्यते, नान्यत् द्रव्यम् । अतोऽनुपलम्भादवयव्यसिद्धिः । ननु संघात एव चेत् वृक्षः, तस्योर्ध्वमधश्च पूर्णतया ग्रहणाभावात् तदेकत्वधीः, वृक्ष इति धीश्च न स्यात् । अवयवीष्टौ तु इन्द्रियपातस्थले स दृष्ट इति तदुपपत्तिः। अत एव सूत्रम्, ''न चैकदेशोपलब्धिः, अवयविसद्भावात्” इति - तत्राह अशेषेति । पक्षिलोक्तानाम् एकत्वादिधियामेवमेव निर्वाह इति च भावः । अशेषेति पाठः शुद्धः । विशेषेति पाठं गृहीत्वा विशेषः अवयवीति आ. दा. । पूर्णस्येव यावद्दृष्टं तावतोऽपि वृक्षत्वादेव अयं वृक्ष इति धीरपीत्याद एकदेश इति । बौद्धस्तु, एकदेशग्रहणात् वृक्षस्यानुमानमेव, न प्रत्यक्षमित्याह । अत्र तु वृक्षलक्षणसंभवे प्रत्यक्षत्वमस्त्वित्युच्यते । वृक्षत्वरूपजातेराकृतिव्यंग्यत्वात् तदुचिताकृत्यग्रहणे अनयविप्रत्यक्षमपि न भवेत् । ग्रहणे तु तदेव वृक्षग्रहणम्, किमन्येनेति भावः । तर्हि वृक्षलक्षणाश्रयाणामनेकेषामेव तत्र सत्त्वे कथमेकव्यवहार इत्यत्राह संग्रहच्चेति । अपृथक्त्वमेवैकत्वम्; पृथग्भावगतद्वित्वबहुत्वविवक्षया च वृक्षौ वृक्षाः इत्येवं प्रयोग इति भावः । परमाणुं सिद्धं कृत्वा प्रवृत्तं सूत्रं तन्निरसनेन निरस्तमित्याह सर्वेति । प्रत्यक्षेति । प्रत्यक्षो यस्त्रसरेणुः तदतिरिक्तस्य परमाणुरूपस्य अन्तस्य कारणरूपावधेः कॢप्तेर्दुस्स्थत्वात् पराहत इत्यर्थः । सूत्रान्तरेऽप्येष एव दोप इत्याह सेनेति । त्रसरेण्विति । त्रसरेणुरूपो योऽवधिः तद्रूपेण स्थितस्याणोः स्थणकेषु । दृश्यातिरिक्ताण्वनंगीकारिषुः तत् सिद्धमवयवि अतिरिक्तं नेति ।  
गतद्वित्वबहुत्वविवक्षया च वृक्षौ वृक्षाः इत्येवं प्रयोग इति भावः । परमाणुं सिद्धं कृत्वा प्रवृत्तं सूत्रं तन्निरसनेन निरस्तमित्याह सर्वेति । प्रत्यक्षेति । प्रत्यक्षो यस्त्रसरेणुः तदतिरिक्तस्य परमाणुरूपस्य अन्तस्य कारणरूपावधेः कॢप्तेर्दुस्स्थत्वात् पराहत इत्यर्थः । सूत्रान्तरेऽप्येष एव दोप इत्याह सेनेति । त्रसरेण्विति । त्रसरेणुरूपो योऽवधिः तद्रूपेण स्थितस्याणोः स्थणकेषु । दृश्यातिरिक्ताण्वनंगीकारिषुः तत् सिद्धमवयवि अतिरिक्तं नेति ॥ २१ ॥
</details>



<details><summary>उत्तमूरु-वीरराघवः अलभ्यलाभः</summary>

मेदसाधनायोग उक्तः । तत एव लाघवादभेदः सिद्धः; अभेदसाधकमप्युच्यत उपरीत्याह एवमिति । भेदे बाघकं गुरुत्वाद्याधिवयाभावः – वृत्त्यनुपपत्ति - विभिन्नसामग्रीनानोत्पत्तिविनाशकल्पनादि । पटकारणतुरीवेमकुविन्दादीनां खण्डपटोत्पत्तौ कारणत्वाभावाद्धि सामग्रीभेदः कल्प्यः । साधकानामिति । नामसंख्याव्यवहृतिधिषणादीनामित्यर्थः । स्थिरत्वे प्रमाणमेवेति । यदि प्रत्यभिज्ञाया अप्रामाण्यं स्यात्, तर्हि, 'क्षणभेदेऽपि न घटभेदः, सोऽयं घट इति प्रत्यभिज्ञानात्' इति बौद्धं प्रति दूषणं नोद्भाव्येत । तद्वत् तन्तव एव पटः, मृत्तिकेत्येव सत्यमिति प्रत्यभिज्ञानमपीत्यर्थः । उपलक्षणमिति । नामसंख्यपरिमाणादिभेदे दृष्टेऽपि प्रत्यभिज्ञा द्रव्यैक्यं साधयेत् । यदि अभेददर्शनयत् भेददर्शनमपि स्यात् विवादः स्यात्; तन्नेत्याह अन्याप्रतीतेरिति । घनीकृतस्येति । अत्र आ.दा. ''यद्यपि द्रव्यान्तरोत्पत्तिः तूलपिण्डादौ प्रचयस्य परिमाणहेतुत्वं वदताऽङ्गीकृता, अथापि पद्मसंकोचविकासादिस्थले न्यायवार्तिकादावनारम्भस्योक्तत्वात् तुल्यत्वान्नात्राप्यवयव्यारम्भ इति सिद्धवत्कृत्योक्तिः'' इति । अयमाशयः - प्रचिततूलपिण्डद्वयारब्धे द्रव्ये परिमाणं प्रति महत्त्वं प्रचयश्च कारणमित्युक्तं तैः । एकतूलपिण्डस्य प्रचयेऽपि द्रव्यान्तरं तावता न सिद्ध्यति । सर्वांशविरलीकरणे तदिष्टावपि यस्तूलपिण्डः एकभागे घनीकृतः भागान्तरे परं प्रचितः, तत्र पद्मन्यायेन द्रव्यभेदाभाव एवेति । अत एकत्र विशेषणद्वयसमुच्चयार्थ इह चकारः । एवमित्यस्य दृष्टेऽपीत्यत्रान्वयः । वृत्तचतुरश्रेति । वृत्तत्वं तन्तुसंघे, चतुरश्रत्वं पटे । भिन्नपरिमाणकं सर्वं विभिन्नमिति धृष्टवादे प्राच्यग्रन्थविरोधादपसिद्धान्त इत्याह पद्मेति । ननु पद्मस्य मुकुलावस्थायां प्रबोधावस्था- याञ्चावयवतारतम्याभावादेकद्रव्यत्वमिष्यते । अग्रभागमात्रेऽन्यथाभावाच्च । अतः पद्ममुभयदशायामप्यन्त्यावयवि । अत्र तु एक तन्त्वपेक्षया पटे अवयवाधिक्यं स्फुटम् । तन्तुसंघग्रहणेऽपि तत्र पटवत् अवयविप्रतीत्यभावात् अंश्वपेक्षावयवित्वेऽपि तन्त्वपेक्षयाऽवयवित्वस्याभावात् पटे च तत्सत्त्वात् अन्त्यावयवित्वतदभावरूपवैषम्यमस्तीति चेन्न; तन्निरूपितावयवित्वाश्रयस्य तदतिरिक्तद्रव्यत्वमिति नियमाभावात् । सेनावनपरिषदादौ तत्तदंगव्यक्तिनिरूपितावयवित्वेऽपि द्रव्यान्तरत्वाभावात् । इदमेव प्रसक्तमन्त्यावयवित्वं खण्डयन् श्लोकद्वितीयपादमवतारयति किञ्चेत्यादिना । श्लोके उत्कर्षपदेन अपनयनरुपार्थग्रहणे पादोऽयं परिमाणन्यूनतायां द्रव्यैक्यपरः स्यात् । तदा वृत्तौ अपि चेत्यादि तदवतरणं भवेत् । यदि ‘अवयवोत्कर्षाकर्षवादमात्रात् इत्यादिवाक्य इव उत्कर्षः आधिक्यम्, तदा किञ्चेत्यारभ्यैव तदवतरणम् । श्लोके क्षयशब्दश्चापकर्षपरः । तन्तौ अश्वाधिवयात् क्षीणभावात् दारितसंधानाच्च परिमाणभेदः सहजः । अन्त्यावयवित्वं नाम अवयव्यन्तरानारम्भकत्वे सति अवयवित्वम्; द्रव्यान्तरासमवायित्वे सति समवेतद्रव्यत्वं वा । उत्तरत्रेति । प्रथमपटे अन्त्यावयवित्वस्थापनाय पटान्तरानुत्पत्तेरिष्टौ तदा परिमाणाधिक्यादिकं पटसंघातमादायैव निर्वाह्यम् । तद्वत् सर्वत्र तन्तुसंघातेनैव निर्वाहात् प्रथमपटस्यापि समवेतद्रव्यत्वरूपावयवित्वमेव नास्ति; कुतोऽन्त्यावयवित्वमिति भावः । अन्यस्तर्हीति । महापटगोपुरादिरित्यर्थः । ननु गोपुरं स्वस्थितिकाले अन्त्यावयव्येव स्थितम् । सुधाद्यधिकमेलने तन्नष्टमेवेत्यत्राह उत्तरत्रेति । असमवायिनाशात् - समवायिकारणरूपावयवसंयोगनाशात् । केचित् असमवायिकारणं विना कार्यं क्षणमपि न तिष्ठतीति वदन्ति, तन्मते असमवायिकारणस्य संयोगस्य नाशको गुणो विभाग एव द्रव्यनाशकोऽपि वक्तव्यः । सिद्धान्तानुकूलश्चेदम् - अवयवसंयोगरूपावस्थातिरिक्तपटादिद्रव्याभावात् अवयवविभागात् पटनाश इत्येव वक्तव्यत्वादित्याशयेन समवायिविगमाच्चेत्युक्तम् ।  
अश्विति । तन्तुत्वावस्थाप्राक्तनी अवस्था अंशुत्वम् । अंशुरूपांशस्योत्कर्षः – समुदायात् पृथक्करणम् । क्षयः - कस्यचित् स्वस्थान एव तन्तूत्पादनानर्हतया लोपः । यद्वा प्रागुक्तरीत्या उत्कर्णः आधिक्यम्; क्षयः अपकर्षः । तन्तुस्थौल्यापादकः अंशूत्कर्षः तत्कार्श्यहेतुरपकर्षः तन्तुनिर्माणारम्भेछेदो विदारणम्, तत्प्रतिसंधानं ततः । एकमेव स्थूलं तूलं ततः द्रव्यान्तराप्रतीतेः राशिवत् उक्तोत्कर्षादिसर्वदशार्हं परिमाणतारतम्यभाक् भवतीत्यर्थः । अश्रान्तेति विशेषणम् अण्ववस्थासार्वदिकत्वोपपादकम् । मन्दानिलस्यप्यणुविश्लेषकत्वं जातु भाति, चण्डे तत् सुनिश्चितमित्याशयेन चण्डोक्तिः । अणुद्वयविघटने द्रव्यवति द्रव्यान्तरानुत्पत्त्या अवयविपरम्परानाशक्रमेण महापृथिवीनाशानन्तरमेव अवशिष्टावयवाधीनावयव्युत्पत्तेर्वक्तव्यतया तदारम्भप्राक्क्षणे भागान्तरे अणुद्वयविघटने उपर्युपरि तथैव बहुत्र क्षोदप्रसक्तौ अवयव्यारम्भानवकाशात् अणुसंघातस्थितिरेव । न च तथा विच्छेद नियमो नेति शंक्यम् । महापृथिव्यामनिल– जलधि-गिरिप्रवाह-दावानल-गज-कृषीवलादि-कृतखननाद्यनेक प्रसक्तिमत्यामणुविच्छेदासंभवस्यैव दुर्वचत्वात् । क्षुद्यमाना – अतीवविदार्यमाणावयवतयैव विद्यमाना । एवमधिककालमण्ववस्थर्येव स्थितौ तदवसरे एकत्वमहत्त्वादेः संघातमादायैव समर्थनीयतया सर्वदैव एवमेवोपपत्तौ किमवयविकल्पनयेति भावः ।  
एवं स्थूलावयविकल्पनानुपपत्तिमुपवर्ण्य महद्दीर्घवद्वेति दृष्टान्तयोपादानेन सूत्रकारपरिहसितमप्यंशमुत्तरार्धविवक्षितत्वेन घटयति यदपीति । तथाच क्षोण्याः । क्षोदवशादण्ववस्थाया अङ्गीकारे पुनः क्षोणीभावो न भवन्मते इत्यत्रैतदनुपपत्तिरपि कारणमिति भावः । द्वाभ्यामिति एकमात्रस्य व्यादीनाञ्च व्यवच्छेदः । तदुपपाद्यते उपरि । तत्परिमाणं चेति । अवयविपरिमाणं प्रति क्वचिदवयवसंख्याकारणम्, क्वचित् परिमाणम्, क्वचित् प्रचयाख्यः संयोगः। अनेकावयवपरिमाणतोऽवयविपरिमाणोत्पत्तिः प्रत्यक्षसिद्धा । अत एव परिमाणस्य स्वसमानजातीय स्वोत्कृष्टपरिमाणजनकत्वमभ्युपेत्यम्, महत्तो महत्तरोत्पत्तिदर्शनात् । परमाणुपरिमाणं चेत् द्वणुकपरिमाणे कारणम् अणुतोऽणुतरोत्पत्तिः स्यात् स्वोत्कृष्टजननावश्यम्भावात् । तदा परमाणोः परमाणुत्वमेवापेयात् । अतस्तत्र परमाणुद्वयगतद्वित्वसंख्यैव कारणम् । एवं त्र्यणुकपरिमाणं प्रति द्व्यणुपरिमाणं न कारणम्, सजातीयपरिमाण जनकत्वस्यैव कॢप्ततया तदुत्पत्त्ययोगात् । अतस्तत्र द्व्यणुकत्रयगतत्रित्वसंख्या कारणम् । द्वित्वादिसंख्याश्चापेक्षाबुद्धिं विना न भवन्ति । सर्गारम्भे, अयमेकः अयमेक इत्येवं को नु पश्येत् । एव जगत्सर्गहेतुद्व्यणुकत्र्यणुकगतपरिमाणविशेष कारणापेक्षाबुद्धि बलादीश्वरसिद्धिरिति सूक्ष्मक्षिका तार्किकाणाम् । प्रचयाख्यसंयोगात् परिमाणोत्पादश्च शिथिलविरलसंयोगाधीनतूलपिण्डस्थले द्रष्टव्यः । अस्य प्रचयस्य, अवयवमहत्त्वस्य परमाणुद्व्यणुकविषये दुर्वचत्वात् संख्यैव परिमाणकारणमिति । ननु द्वित्वादिसंख्याया अपेक्षाबुद्धिनाशे नाश इष्टः । ईश्वरज्ञानरूपापेक्षाबुद्धेर्नित्यतया तद्द्वित्वादीनां नाशो न स्यात् । जातस्य च नाशावश्यम्भावात् तस्य जन्मापि दुर्वचमित्यत्राह कार्यत्वादनित्येति । अन्तत ईश्वरसंकल्परूपनाशकदारिद्यं नास्तीति भावः ।  
ननु प्रत्यक्षाप्रत्यक्षोभयाधीनसंयोगादेरप्यप्रत्यक्षत्वं प्रागुक्तम्, कथमप्रत्यक्षद्वयजन्यस्य त्रसरेणोः प्रत्यक्षत्वमित्यत्राह स चेति । संयोगसंबन्धग्राहिप्रत्यक्षस्य संयोगिद्वयविषयकत्वस्यावश्यकत्वात् तदयोगात् तदग्रहणेऽपि, अवयविग्रहणे तादृशानुपपत्तिर्नेति भावः । कथमाकृतिग्रहणमन्तरा व्यक्तिग्रहणमिति चेत् - न । जातिग्रहणे ह्याकृतिग्रहापेक्षा; न व्यक्तिग्रहे इति । जालसूर्य मरीचिस्थतया त्रसरेणोस्तद्रूपं मरीचिरूपाभिभूतमित्याशयेनोक्तं पक्षान्तरमाह यद्वाऽन्यरूपेति । भावरूपस्य सर्वस्येति । कार्यस्येत्यर्थसिद्धम् । अनेन तन्तुरूपं पटरूपस्येति, 'कारणगुणपूर्वकः कार्यगुणो दृष्टः' इति काणादकल्पनाऽपि संगृहीता । निमित्तमात्रेति । भावकार्यस्य सर्वस्य द्रव्यगुणकर्मान्तर्गततया समवायसंबन्धार्हत्वात् तत् यत्रोत्पद्यते तत् समवायिकारणम्, समवायिकारणे प्रत्यासन्नं सत् कारणम् असमवायिकारणम्, तदुभयविलक्षणं सर्वं निमित्तकारणमिति विभागः सुवचः । ध्वंसस्य चाभावत्वात् समवायानर्हत्वात् तदाधारस्य च तत्समवायित्वायोगात् तत्समवायिप्रत्यासन्नत्वस्यापि क्वचित् दुर्वचत्वात् ध्वंसविषयेऽपेक्षितस्य सर्वस्य कारणस्य निमित्तत्वेनैव व्यवहार इति तार्किकसरणिः । अस्मन्मते कारणकार्यैक्यात् कारणगुणातिरिक्तकार्यगुणाभावात्, ध्वंसस्य च अवस्थारूपतया भावगदार्थत्वेन तदिष्टवैलक्षण्याभावाच्च सर्वं कल्पनामात्रम् । अदृष्टवशात् वाय्वादिवशाद्वा चलनस्य बहुत्र संभवात् द्वाभ्यामेवाणुभ्यां प्रथमावयवीति तार्किकशासनमकिञ्चित्करम् । अणुबहुत्वे, कार्ये महत्त्वं स्यादिति चेत्, द्वित्वे लोके महत्त्वोत्पत्तिदर्शनात् तदापि स्यात् । अस्तु महत्त्वम्; किं ततः? प्रत्यक्षत्वापत्तिरिति चेत् - तदपीष्यताम् । महत्तरत्वं प्रत्यक्ष्यकारणमिति वा स्वीक्रियताम् । एवञ्च द्व्यणुकगतत्रित्वसंख्या त्रयशुकमहत्त्वे कारणमिति कल्पनापि त्यक्ष्यते; द्व्यणुकमहत्त्वादेव तत्संभवात् । प्रत्यक्षे महत्त्वं कारणमिति च व्यर्थम् । परिमाणानां स्वसमानजातीयस्वोत्कृष्टपरिमाजनकत्वमिति नियमोऽप्यनपेक्षितः । एकद्रव्यापेक्षयाऽनेकद्रव्यघटितस्याधिकदेशव्यापित्वं भवतीत्येक एव नियमः । अणुजन्यं द्व्यणुकमधिकदेशसंबन्ध्येव भवेत् । अतः संख्याया न कारणत्वम् । संख्याद्वित्वादिरपि अपेक्षाबुद्धिजन्या न भवति । अनेकद्वित्वाद्युत्पत्तिकल्पने गौरवात्, स्वतस्सिद्धस्य द्वित्वादेस्तत्तदपेक्षाबुद्धिर्व्यञ्जिकैव । एवञ्चापेक्षाबुद्धिबलेनेश्वरसाधनप्रयासः अनुमानदरिद्रसमादृतः कुशकाशावलम्बमात्रम् । एवं द्वाभ्यां द्व्यणुकाभ्यां चतुरादिभिर्वा नावयवि जन्यत इति नियमोऽपि निर्मूलः । तदेवं परभाणुद्व्यणुकरूपावयवानाम् अवयवातिरिक्तावयविद्रव्याणां अवयवगुणकार्यावयविगुणानां अवयवनिष्ठकर्मातिरिक्तावयविकर्मणां नित्यजातिरूपसामान्यानां विशेषाणां भावातिरिक्तानामभावानाञ्च सर्वेषामभाव एवेति सप्तपदार्थीज्ञानमतत्त्वज्ञानमेवेति दूषणं हृदि निधायाऽऽह एतादृशं कल्पनाजातमिति ॥ २२ ॥
</details>



<details><summary>उत्तमूरु-वीरराघवः अलभ्यलाभः</summary>

एवं द्रव्योत्पत्तिवादो निरस्तः । एवञ्च द्रव्योत्पत्तिं स्वीकृत्य तार्किकैः भौतिकानामेकभूतभागमात्रोपादानकत्वं वा विजातीयानेकोपादानकत्वमपि वेति विचार्य, ''शरीरं पञ्चात्मकं न विद्यते'', ''गुणान्तराप्रादुर्भावाच्च न त्र्यात्मकम्”, ''अणुसंयोगस्त्वप्रतिषिद्धः'' इति वैशेषिके (४-२) न्याये चेवमेकमात्रोपादानकत्वं यत् स्थापितम्, तत् सर्वं गगनपुष्पगन्घविचार एव । अथापि तत्राप्यनुभवप्रमाणविरोधं दर्शयति संघात इति । ''अणुसंयोगस्त्वप्रतिषिद्धः'' इति भवदुक्त्यापि संघातः संयोगः अनेकभूतोत्पाद्य इति सिद्धम् । देहो वा मृत्पाषाणादिर्विषयो वा भौतिकः सर्वोऽपि पञ्चभूतात्मक इति प्रसिद्धं पञ्चीकरणप्रमाण - देहपोषकाहारादिश्रुतिप्रभृतित इति पूर्वार्धस्यार्थः । नियन्तव्यमिति । नानामूतोपादानकत्वे एकस्मिन् द्रव्ये स्वीक्रियमाणे तत्रैकत्र पृथिवीत्वाष्त्वादिनानाजातिसमावेशः स्यात्, सांकर्यञ्च जातिबाधकमिति कृत्वा एकोपादानकत्वनियमो भवदिष्ट इति भावः । न वेति । सांकर्यपरिहारप्रकारस्य वक्ष्यमाणत्वात् सांकर्यस्यादोषत्वाच्च स न कार्य इति भावः । संघातेति । तस्य संयोगस्य गुणरूपत्वात् तत्र न द्रव्यजातिप्रसक्तिः । संयुक्तद्रव्याणि तु व्यवस्थितान्येवेति भावः । तैजसत्वाभिमत इति । सुवर्णे तैजसम् अत्यन्ताग्निसंयोगेऽप्यनुच्छिद्यमानद्रवत्वाधिकरणत्वादिति घृतजतुवैजात्येन त्रपुसीसलोहरजतसुवर्णानां तैजसत्वं तदिष्टम् । तर्हि गुरुत्वपीतरूपाद्याश्रयत्वं कथमिति विचार्य उपष्टम्भकद्रव्यगतं तदिति समाहितम् । अतोऽनेकद्रव्यसंघातो विलक्षण इह नापलप्य इति भावः । अत्राभिमतेति पदयोजनं गुरुत्वाद्याश्रये एव द्रवत्वप्रत्यक्षात् तदाश्रयतया तेजःकल्पनं नोचितम् । पञ्चीकृततया तेजोंशाधिक्येऽपि पार्थिवांश एवाधिकतरः सुवर्णपदव्यवहारमर्हतीति ज्ञापितम् । चतुर्विधेति । खाद्यलेह्यवत् पेयचूष्ययोरप्याहारत्वात् अप्कार्यत्वमप्यावश्यकमिति भावः । ''अन्नमशितम्, आपोऽशिताः, तेजोऽशितम्” इति भूतत्रयाहारपरं छान्दोग्यमप्यनुसंधेयम् । तर्हि पृथिवीत्वाप्त्वादिजातीनां प्रतिभौतिकं समावेशः स्यात् । तथाच पृथिव्यवादिषु पृथक्पृथक् स्थितयोर्द्वयोरेकत्र समावेशरूपसांकर्यदोषात् पृथिवीत्वादेर्जातित्वमेव न स्यादित्यनोत्तरार्धे न त्वित्यादि । एवमित्यस्य एवं सर्वोपादानकत्वस्वीकारे इत्यर्थः संघातमात्रोत्पत्तेरिति वाऽर्थः । एवमित्यस्य द्रव्योत्पत्तिस्वीकारेऽपीत्यर्थाभिप्रायेणाह तदुत्पादेऽपीति । तुशब्दः अवतारिकादर्शितशंकाव्यवच्छेदार्थः । न चेति चकारः पूर्वार्धोक्तस्य साधकस्यात्रोक्तेन बाधकाभावेन समुच्चये । नरसिंहेति । नरत्वसिंहत्वयोर्जातित्वानापत्तिर्यथा तत्र नरत्वाद्यस्वीकारेण वार्यते, तथा भौतिके पृथिवीत्वादिभूतजात्यस्वीकारेण वार्यतामित्याशयः । सिद्धान्ते तु संघातातिरिक्तस्याभावान्न कश्चिद् दोषः । रूपान्तरम् - नीलत्वपीतत्वादिरहितम् । इदमश्वगर्दभजातीयजन्याश्वतराद्युपलक्षणम् । एतेन - विजातीयोत्पत्तिस्वीकारेण । अथ सांकार्यं न जातिबाधकमिति पक्षमादृत्याऽऽह भवतु वेति । उपाधीति । जातिरूपधर्म एव सांकर्यस्य बाधकता, न भूतत्वमूर्तत्वादौ उपाधिरूपधर्मे इति तदुक्तम् । पाञ्चभौतिकेष्विति । एकैकस्यापि पाञ्चभौतिकत्वे इत्यर्थः । तत्तदर्थक्रियेति । अर्थक्रिया नाम कार्यनिष्पत्तिः । सिद्धान्तिना व्यवहारव्यवस्थितिर्नापलप्येति दर्शयति वर्णित इति । मन्त्रेति । निरूढपश्वङ्गहोमकरणतन्त्रेत्थधेः आ.द.वर्णितः । तत्र निरूढपशुयागे पशुशरीरस्य पृथिवीत्वेन विशिष्य कथनमिति भावः । व्यवहृतिनियम इति घटादौ पृथिव्यादिव्यवहारसत्ता, तदितरभूतव्यवहाराभावश्च तारतम्यात् तत्तद्भूतन्यूनाधिकभावात् । तद्व्यवहारे तद्भूयस्त्वं प्रयोजकमित्युक्तं भवति । श्लोके भौमतेति । भूम्युपादानकत्वादीत्यर्थः । नानाभूतसंसर्गे सत्यपि भवदभिमतायामेकभूतोपादानकत्वव्यवस्थायां हि तारतम्यमेव हेतुरित्यर्थः । भूयसेति । भूयोवयवमूलक इत्यर्थः । सांकर्यभीरुणा बहुत्रावयविनं विनैव व्यवहारनिर्वाहः कार्य इति उदाहरणान्तरैर्दर्शयति विजातीयेति । खट्वा दारुणाऽपि निर्मीयते, शिलया, लोहादिना च । तत्र खट्वात्वदारुत्वयोः सांकर्यं स्यादिति द्रव्यान्तरमेव न जातम्, किंतु नानासंघातमात्रमिति वक्तव्यम् । एवं गोपुरे । मृत्सुवर्णरजतादिविजातीयप्रकृतिके घटादावपीयमेव सरणिरिति । ननु भूतातिरिक्तद्रव्यानुत्पत्तौ भौतिकमिति व्यवहारविशेषः कुत इत्यत्राह विभागादिति । समुदायात् पृथक्करणमात्रेणापि पिण्डकाष्ठादिशब्दैः पृथग्व्यवहारो भवति । पूर्वसिद्धावस्थातिरिक्तायाः अवस्थायाः साध्यतया तद्विशिष्टे च पूर्वद्रव्य एव भौतिकत्वबुद्धिरिति । एकत्वमिति । पिण्डावस्थायामेकत्वम्, सर्वं मृन्मयमिति घटशरावकरकादिबहूत्पत्त्या च बहुत्वम् । अपञ्चीकृतं भूतं समष्टिः पञ्चीकृतं व्यष्टिरिति यथा - तथाऽवस्थाभेदात् व्यवहारभेदः । प्राक्सत्त्वकार्यत्वयोरसमावेशात् कथं सत्कार्यवाद इति शंकते नन्विति । कार्यत्वमुत्पत्तिमत्त्वम् । उत्पत्तिश्चावस्थैव । तदाश्रयत्वात् सत एव द्रव्यस्य कार्यत्वव्यवहारः । मृन्मयं हिरण्मयमिति द्रव्य एव विकारशब्दप्रयोगात् । तदात्मानं स्वयमकुरुतेति कारणद्रव्य एव कार्यत्वव्यवहाराच्च । गमेत्वघटत्वादीनामवस्थानां प्रकारतयैव भानस्वाभाव्यात् प्रकारिण्येव कार्यत्वादिव्यवहारो लोकसिद्धः; न तु धर्मप्राधान्येनेति भावः ॥ २३ ॥
</details>



<details><summary>उत्तमूरु-वीरराघवः अलभ्यलाभः</summary>

अथ सांख्यसत्कार्यवादं निरसितुमनुवदति सन्तीति । अयं श्लोकार्थः - द्रव्यमिव अवस्था अपि प्रागपि सन्ति, सदितरकरणस्य - असदुत्पादनस्य अदृष्टेः - अदर्शनात्; अप्राप्तनिष्पत्तेः तिले तैलमिव यत् प्राक् उपदानमप्राप्तं तत्रा स्थितं तस्योत्पत्तेरदृष्टेश्च । न हि तिलात् क्षीरं जायते । तथा शक्ताशक्तप्रभेदात् - शक्तमेव कार्यकरम्, अशक्तं तु न कार्यकरमिति वैलक्षण्यदर्शनात् । आदिना हेत्वन्तरद्वयं विवक्षितम् - सर्वसंभवाभावात् कारणभावाच्चेति । एवं पञ्चभ्यः अवस्थाः प्रागपि सन्तीति यदि, तन्न कार्यदृष्टे: - प्रागसतः करणस्य दृष्टेरदृष्टिरूपहेतोरसिद्धत्वात् । यत्तु अप्राप्तस्य निष्पत्तिश्चेत्, तिलात् क्षीरमपि स्यादिति - तन्न, तिलस्य क्षीरोचितत्वाभावात् । उचितादेव कार्यदृष्टेः । उचितत्वानुचितत्वे अन्वयव्यतिरेकगम्ये । यत्तु शक्तस्यैवोपादानत्वम्, शक्तिश्च सूक्ष्मरूपं कार्यमेवेति - तत्रोच्यते, तस्तिन्निति । भृद्रूपात् उपादानात् जनिः - उत्पत्तिः घटत्वार्हे सत्येव नियता, न तु पटत्वार्हे | तावता मृदि न प्राक् घटाकृतिः । तन्निमित्तादिनीत्यैवोपपत्तेः । यथा घटनिमित्तकारणदण्डकाटौ घटसूक्ष्मरूपाभावेऽपि निमित्तत्वम्, यथा कार्यसामान्ये कालादृष्टादौ कार्यसूक्ष्मांशस्य दुर्वचत्वेऽपि कारणत्वम्, तथोपादानत्वमपीति । अवस्थाया असत्त्वे असत्कार्यवादस्यापीष्टत्वापत्त्या सत्कार्यवादसिद्धान्तभंग इति सांख्यप्रश्ने, उत्पत्तिपक्षं विहायाभिव्यक्तिपक्षमेवेच्छतः सांख्यस्यापि दृषणमिदं सममित्याह व्यक्तिरिति । घटाद्यभिव्यक्तिरप्यभिव्यज्यते चेत्, उपर्युपरि अभिव्यक्त्यभिव्यक्तिकल्पनादनवस्था । न हि अभिव्यक्तिं त्वं कृताम् = उत्पाद्यमानां वदसि । तथा चेत्, सर्वं सदेव, अभिव्यज्यत एव; न त्वसत् नाप्युत्पाद्यत इति सिद्धान्तविरोधः, अभिव्यक्तेरुत्पत्तिस्वीकारात् । ननु अभिव्यक्तिरभिव्यज्यत इत्यत्रानवस्थावत्, कृतिः क्रियत इत्यत्रापि कृतिकृतिः क्रियते, तत्कृतिरपि क्रियत इत्येवमनवस्थेति चेत्, आह नैवं कृतौ न इति । अस्मदिष्टकृतिपक्षे नैवम् । कृतेः कृतिरिति वादः उत्पत्तेरुत्पत्तिवादतुल्यः । उत्पत्तावनवस्था नास्तीति च व्यक्तं श्रीभाष्ये इति ।  
अथ वृत्तिव्याख्या - द्रव्यपक्षीकार इति । अतिरिक्तद्रव्योत्पत्तिवादितार्किकप्रतिवादिकत्वे द्रव्यपक्षीकारो युज्यते; तेषां तस्य प्रागसिद्धत्वादिति भावः । अत्र विवक्षितानां हेतूनां दर्शिकां कारिकामाह यदाहुरिति । अत्रोक्तौ सर्वसंभवाभावः कारणभावश्च श्लोके आदिपदगृहीतौ । अत्रायमिति । सदितरकरणादृष्टेरित्ययमित्यन्वयः । ननु अवस्था प्राक् सती सदितरकरणाभावादित्युक्तिर्न युक्ता, हेतोः सत्तामात्रप्रयोजकत्वात् प्राक्सत्तांशाप्रयोजकत्वादित्यत्राह सदितरेति । प्रागसद्वस्तुकरणादर्शनादिति हेतोः प्राक्सत्त्वप्रयोजकत्वं भवतीति । व्यतिरेकव्याप्तौ खपुष्पादिर्दृष्टान्त इति दर्शयति न ह्यसदिति । ननु यत् प्रागसत् न तत् कार्यतया दृष्टमिति न नियमः; किंतु प्राक्त्वं विहायासन्मात्रग्रहणेनैव; असत्त्वञ्च सत्त्वस्य सर्वदैवाभाव इति शंकते माभूदिति । नेति । प्रागसत्त्वमात्रमिति अभावविवक्षायां अभावात् भावोत्पत्तिर्न भवति । किञ्च सत्त्वप्रतियोगिकाभावमात्रस्य हेतुत्वसंभवे त्रैकालिकः सत्त्वाभाव इति विशेषस्य हेतुत्वमयुक्तम् । अत इह असत्त्वे अकार्यत्वमिति व्याप्त्या कार्यत्वात् साध्यं सत्त्वम् अविशेषात् त्रैकालिकसत्त्वमेव । कदाचिदसत् अतः सर्वदाऽप्यसदेवेति भावः । विरुद्धधर्मसमावेशेष्टौ दोषमाह नहीत्यादिना ।  
ननु भावाभावयोर्विरोधेऽपि तयोरवस्थारूपत्वे कालभेदेन विरोधपरिहारो भवति । सत्त्वासत्त्वे चावस्थे इति शंकते असत्त्वमिति । अनादितैवेति । धर्माभावेऽपि धर्मिण आवश्यकत्वात् प्रागसत्त्वं कथमिति भावः । न चेति । यथा पूर्वं पिण्डत्वावस्थावत्तया पश्चात् घटत्वावस्थावत्तया च घट उपलभ्यते, तथा असत्त्वरूपावस्थाश्रयतयाऽप्युपलब्धव्यः । अनुपलम्भादसत्त्वं नावस्थेति भावः । तर्हि घटस्य नित्यत्वे त्वन्मते प्राक्तदनुपलम्भः कथमित्यत्र अव्यक्तत्वादिति सांख्यः प्रत्याह अस्माकं त्विति । प्रसंगात् खण्डनग्रन्थोक्तं खण्डयति नहीत्यादिना । कस्यचित् - खण्डनखण्डखाद्यकर्तुः श्रीहर्षस्य अनिर्वचनीयवादिनः । असन् घट इत्यनेनापि घटस्यैवोच्यमानत्वात् न तस्य सदेकान्ति सांख्यमत इव सत्त्वेन निर्वचनीयत्वम् । असत्त्वमात्रेणापि न निरुच्यते; सन् घट इत्यपि प्रतीतेरितितदाशयः । अभावेति । असन् घट इत्यस्य घटो नास्तीत्यस्य च अभावप्रतियोगी घट इत्यर्थो वा घटाभावः इत्यर्थो वा । आद्ये असत्त्वेन निरुच्यमानत्वादनिर्वचनीयत्वं विवक्षितं न सिध्यति । अन्त्ये घटाभावस्य घटत्वं विरुद्धमिति 'असन् घटो घट एव' इति कथमित्यर्थः । गतं खण्डन खण्डनम् । तथा च कदाचित् सतः सर्वदा सत्त्वमेवेति असदकरणादृष्ट्या प्रागपि सदेवेति सांख्यप्रथमहेतुसिद्धिः ।  
कारिकोक्तस्य द्वितीयहेतोः स्वोक्तस्य चैक्यं नास्तीति शंकायामैक्यं दर्शयति उपादानेति । तत्रान्वयमुखेनोक्तमस्माभिर्व्यतिरेकमुखेनोक्तमिति भावः । अयमप्याशयः - उपादानेन मृदा घटस्य प्रागेव गृहीतत्वात् घटः प्राक् सन्नेवेति सर्वाभिमतयथाश्रतकारिकार्थः । निमित्तं वा उपादानं वा सर्वमपि स्वाप्राप्तं कार्यं न निष्पादयतीति तत्त्वकौमुदीष्टरीत्या वक्तव्ये उपादानमात्रग्रहणेनैवमुक्तिर्न धटते ।' किञ्च कारिकायाम् उपादा इत्यत्र पादसमाप्तिः पदैकदेशस्य शिष्टस्य नकारस्य पादान्तरारम्भे घटनञ्च न सम्यक् । अतः परैरव्याख्यानेऽपि उपादाशब्द इह उपदाशब्दवत् ग्राह्यः । तस्य तु स्वीकरणम् असंबद्धसंबन्धनमर्थः । नग्रहणादित्यत्र च नशब्देन समासः । तथा च उपादायाः अप्राप्तस्वीकरणस्य नग्रहणात् अदृष्टेरिति कारिकापदार्थः । एवञ्च उपादानेन निमित्तेन वा अप्राप्तानिष्पादनादिति सामन्येनोक्तं भवतीति कारिकोक्तमस्मदुक्तञ्चैकमिति । तन्त्वादिभिर्वेति । पटादिकमप्राप्तैरिति अनुषंगः । कारिकोक्तं तृतीयं हेतुं पञ्चमतया व्याख्यास्यति । तद्गर्भत्वमेवेति । शक्तिर्नाम कार्यसूक्ष्मदशैव । यथा सुखदुःखमोहसूक्ष्मांशा एव सत्त्वरजस्तमांसीति । असदेव कार्यमिति प्रथमहेतुदूषणम् मा च भूवन्निति उपादानेत्यादिहेतुत्रयदूषणम्; तत्र सर्वत्रापेक्षितानुकूलतर्कोपन्यासः सर्वसंभवाभावादिति इत्याशयेन तस्यान्ते व्याख्यानम् । प्रसंगतद्विपर्ययाभ्यामिति । यदि अप्राप्तमपि संभवेत्, सर्वस्मात् संभवेदिति प्रसंगः । न च संभवतीति तद्विपर्यय इति । प्रसंगस्येष्टवंशकापरिहाराय विपर्ययप्रदर्शनम् । श्लोके सांख्यनिरासः नेत्यादिना । तदवतारयति पञ्चानामिति । व्यक्तिसाधनस्यापीति । कार्यास्वीकारे कस्याभिव्यक्तिः पश्चात् साध्यते, न हि मृत्पिण्डादेः, तस्य प्रागेवाभिव्यक्तत्वादिति भावः । उक्तोत्तरत्वात् - व्यतिरेकेणाभिव्यज्यमानत्वात् । कार्यमित्यस्याभिव्यञ्जनीयमित्यर्थं सांख्यो मन्यते; तत् खण्डयति किञ्चेति । सर्वाप्यपीति । यथा दीपादिरिति ग्राह्यम् । रूपरसादीनां व्यङ्ग्यानामेकेन्द्रियव्यङ्ग्यत्वाभाववत् अस्तु इति शंकमानं प्रत्याह व्यञ्जकत्वे इति । सिद्धान्तसृष्ट्यादिभिश्चेति । कार्यस्य सर्वस्य प्रागेन सत्त्वे, महदहंकारादिक्रमेणैव सृष्टिः, न तु द्व्यणुकादिक्रमेण, अन्यथा वेति स्वसिद्धान्तसृष्टिपरसिद्धान्तदूषणानामप्यानवकाश इत्यर्थः । कार्यस्य कारकव्यापारस्येति । कारकव्यापारस्य कार्यत्वं प्रागसत्त्वञ्चांगीकृतं स्यादिति यावत् । प्राक्सत्त्वे इति । प्राक्सत्त्वे साध्ये इत्यर्थः । प्रतिज्ञाहेतुविरोधः इति । कार्यमिति पक्षस्य प्राक्सदिति साध्यस्य चानन्वयात् प्रतिज्ञाविरोधः । क्रियमाणत्वरूपह्नेतोः प्राक्सत्त्वरूपसाध्येऽनन्वयात् प्रतिज्ञाहेतुविरोधः । सपक्षाच्चेति । प्राक्सतः प्रकृतिपुरुषादेरित्यर्थः कुतश्चिदिति । कादाचित्कत्वानाश्रयत्वादिरूपहेतुनेत्यर्थः । प्रागित्यादि । यत् प्रागसत्, तत् तुच्छं सर्वदैवासत्, सच्च - यत् कदाचित् सत् तच्च नित्यं सत् इतीदमुभयमसत् । अयथादृष्टि – अनुभवमतिक्रम्य - निर्णेतुः किमपि साधयतः । विप्लवादिति । विपरीतसाधने सुखं निवार्त्यत्वमिति भावः । अन्योऽपि कालः - घटाभिव्यक्तिरहितकालोपि घटवान् कालत्वादिति वादे, घटसत्त्वे घटाभिव्यक्तिराहित्यं कथम्? सर्वनित्यत्वे व्यञ्जकसामग्र्यभाव एव कथम्? कारकव्यापाराभाव एव कथम् । दृष्टान्तबाधेति । सांख्यैः कालपदार्थानंगीकारात् बाध इति यद्यपि न सुवचम् । अतिरिक्तकालपदार्थास्वीकारेपि कालशब्दवाच्यानामुपाधीनामिष्टत्वात् । अथापि उपाधीनामपि नित्यतया उपाधित्वायोगात् वर्तमानतदन्यरूपकालभेदबाध इति भावः । अव्यवस्थाभयाद्वेति । 'असत्त्वान्नास्ति संबन्धः....इच्छतो न व्यवस्थितिः' इति वक्ष्यमाण सांख्यवृद्धगाथानुसारेणायं विकल्पः । एतन्निरासश्च एतेनेत्यादिना । ततः प्रागेवार्थ सिद्धश्च निरासः । अनङ्गाङ्गीकार इति । वादिना साधयितुं दूषयितुं वा प्रवृत्तेन तत्तदुपयुक्तं यत् तदेव ग्राह्यम् अङ्गात् । अनङ्गं तूपक्ष्यम् । यथा तर्कप्रयोक्तारः व्याप्तिस्तर्काप्रतिहतिः विपर्यये पर्यवसानम्, प्रसञ्जनीयेऽनिष्टत्वं परस्याननुकूलतेति पञ्चाङ्गमेव तर्कं प्रयुञ्जते, तद्वत् । तत्रानुपयुक्तस्वीकारे, अयुक्तांगस्वीकारिता, उपयुक्तत्यागे युक्ताङ्गत्यागिता । एवं बुद्धिसरे ६५ श्लोके, 'युक्तत्यागस्त्वयुक्तग्रहणभविषये वृत्तिरन्यत्र दोषाः' इति जातिदोषान्तर्गतत्वमेषां वक्ष्यति । एतदुद्भावनेन वादिनिग्रहोऽपीति च ग्राह्यम् । परपक्षेऽपि दोषसाम्यरूपं प्रधानं जातिदोषं दर्शयति समश्चेत्यादिना । निमित्तकारणानां कार्याप्राप्त्या कारणत्वमेव न स्यात् । अप्राप्तावपि कारणत्वेष्टौ उपादानेऽपि तथेष्यतामित्यर्थः । नित्यप्राप्तत्वं तदुपादानकत्वसाध्यं न भवति, किंतु तदुपादानकत्वाभावसाधकमेव स्यादित्यप्याह त्वत्पक्षेण चेति । त्वत्पक्षरीत्येत्यर्थः । ननु सांख्यमते प्रकृतेरिव पुरुषाणामपि विभुत्वेन कुत्रापि कमीनुत्पत्त्या कथं संयोगरूपप्राप्तिः, तस्याः कर्मजन्यत्वादित्यत्राह अजेति । अजस्य - आनादेः संयोगस्य न क्रियापेक्षेति भावः । अथ तत्प्राप्तेर्नित्यत्वं नेति शंकते जहातीति । अनादेः संयोगस्य नाशायोगात् नाशकाभावाय्य तत्रोक्तं हानमन्यादृशमिति प्रत्याह तदापीति । कार्यस्य प्रागसत्त्वं कारणाप्राप्ततां न्यायदर्शनेनापि दर्शयति उक्तञ्चेति । पञ्चमप्रथमे प्राप्त्यप्राप्तिसमनिरूपणे एतत् । पूर्वसूत्रसंदर्भानुसारात् अत्र सूत्रे पूरणीयं दर्शयति अत्रेति । तथा च घण्टादिकार्यमप्राप्तैरेव दण्डमृत्पिण्डादिभिर्घटादिकार्यस्य लोके निष्पत्तेः, अभिवारयागात् शत्रुपीडने च वेदे शत्रुमारणरूपक्रियामप्राप्तेनैव श्येनयागादिना तन्निष्पत्तेर्न कार्यप्राप्तिरङ्गमिति । पूर्वसूत्रे साध्यहेतुपदे कार्यकारणपरे इति एतत्सूत्रपदबलात् ज्ञायते ।  
अव्यवस्थाभयाद्वेति प्राक्(९८पु)विकल्पितमपि निरस्तमित्याह एतेनेति । एतेन - अप्राप्तावेव अनन्यथा - सिद्धनियतपूर्ववृत्तित्वबलादेव कार्योपपादनेन । असत्त्वादिति । असत्कार्यवादे कारणानां स्वयं सत्त्वात् मिथः संगित्वेऽपि कार्येण संबन्धो नास्ति । असंबद्धस्याप्युत्पत्तिरिष्यते चेत् – घट इव पटोऽपि मृदादित एव जायेतेति गाधार्थः । स्वोचितात् कार्यदृष्टेरिति श्लोकांश एतस्यापि निरासक इत्याह इहत्विति ।  
सांख्यकारिकानुक्तानामप्यनुमानानां निरासमत्राभिप्रेत्याह एतेन विमतमिति । अप्राप्तस्यैवोत्पादकमित्येतच्छेषतया प्रागुक्तानामपि स्वातन्त्र्येण पृथक्साधकत्वमाशङ्क्य पुनरनुवाद इह विगीत इत्यादिना । व्यक्तौ - अभिव्यक्तौ, विशेषः असदुत्पत्तिरूपः नास्ति । अनित्यौ इति तिरोधिशब्दानुरोधात् पुंल्लिङ्गाशेषः । मिथश्चेति । ''अन्योन्याभिभवाश्रयजननमिथुनवृत्तयश्च गुणाः'' इति सांख्यैः सत्त्वादिगुणत्रयस्यान्योन्याभिभावकत्वाश्रितत्वादिकमुक्तम् । उन्मेषनिमेषयोरपि नित्यत्वात् कथमन्योन्याधीनतेत्यर्थः । ननु विरुद्धयोरपि समावेश इष्यते भवद्भिः अपहतपाप्मत्वविजरत्वादयः स्वरूपात्मकगुणा इत्युक्त्वा संसारे सपाप्मत्व-सजरत्वादिस्वीकारात् । न ह्यस्मन्मत इव नित्यनिर्विकारत्वमात्मनां भवदिष्टमित्यत्राह समानेति । श्रुतिबलात् तत्र अभिव्यक्तेनाभावेन साकमेव भावस्य विरोध इष्यते । तार्किकाश्चात्यन्ताभावस्य नित्यस्य भावेन समानदेशकालत्वमिच्छन्तः संबन्धविशेषो व्यवहारनित्यामक इत्याहुरिति भावः । सांख्यचार्वाकयोरिति । चार्वाकः अस्येदं कारणमिति कार्यकारणव्यवस्थामनभ्युपगम्य अकस्मादेव सर्वमित्याह । तस्य क्षुधार्तस्य वियमेन भोजनादौ प्रवृत्तिरनुपपन्ना । तद्वत् नित्यैकान्तवादिनः सांख्यस्य सर्वं प्रागेव सिद्धमिति लौकिकवैदिकसर्वप्रवृत्त्यनुपपत्तिरिति । अयोग्यत्वं प्रत्यक्षानर्हत्वम् । तत्रैकस्य नित्यत्वे अन्यन्न स्यात्; अनित्यत्वे असद्वादः इति विवक्षितविघातमेव करोति त्वदीयं अयोग्यत्वमित्यादिवचनम् । कादाचित्कदशात्यजः । कादाचित्कत्वं वस्तुन्यनंगीकुर्वतस्ते । ग्रसनोद्ग्रसनादिकम् - ऊर्णनाभिरूर्णामुत्सृजति, अन्तर्निवेशयति च यथा तथेति न भवति, दृष्टान्तेऽपि नित्यानित्यविचारात् । अचेतनत्वाच्च प्रकृतेः । दुस्साधमिति । घटकटाहादिप्रवेशादेर्मृत्पिण्डे प्रत्यक्षबाधादिति भावः । शास्त्रमिति । भगवतः निगीर्य पुनरुद्गिरणोक्तिरपि न सर्वेषां द्रव्याणां कार्यभूतानां तथैव प्रळये सद्भावपरा । तथासति पृथिव्यप्सु प्रलीयते इति क्रमस्यैवापलापापत्तेः । विस्तरो वटपत्रशायिवृत्तविचारे । प्राप्तावपीति । ''प्राप्तयोरपि रज्जुघटयोः'' इति प्रागुक्तमेतत् । सार्वज्ञ्येति । ननु ज्ञानं कर्मणा तिरोहितमिति सिद्धान्तीष्टम् । तिरोधानञ्च ज्ञानप्रागभावः । तथाच प्राक् सतोऽपि कारणाधीनत्वमिष्टमेवेति ॥ नैवम् । भावातिरिक्ताभावानंगीकारात् ज्ञानसंकोचप्रवाह एव प्रागभाव इति न तत्र कस्या अपि व्यक्तेरनादित्वमिति । कारणे कार्यमस्तीति वदना एकक्रियाकर्मकारकस्य तत्क्रियासाधने स्थितिरिति यद्युच्यते, तर्हि नाश्यदूष्यदीनामपि नाशकदूषकादिनिष्ठता स्यात् । तत्र तदभावे तद्वदेवात्राप्यस्तु, इत्यशयेनाऽऽह नाशकेषुचेत्यादि । सपक्षेभ्य इति । तन्तुभेदाभावरूपसाध्यवत्तया निश्चितास्तन्तवः । तत्र तद्धर्मत्वरूपहेत्वभावात् व्यावृत्तता । सपक्षाभावे हि केवलव्यतिरेकिता । तत्सत्तया तु तद्व्यावृत्तो हेतुरसाधारण एव स्यादिति भावः । ननु तदभिन्नत्वे संदिग्धतया साध्यमाने तद्भिन्नत्वनिश्चयायोगात् कथं भिन्नत्वादिति हेतुप्रयोग इत्यत्राह इष्टो हीति । धर्मधर्म्यादेर्भेदाभेदवादिना त्वया भेद इष्ट एव अभेदस्त्वधिकः साध्यत इति भाव । स भेदो मुख्यो वा औपाधिको वेत्यन्यदेतत् । असिद्धेश्चेति । संबन्धश्च तादात्म्यं समवायः सयोगो वा । आद्ये तदभिन्नत्वमिति पक्षाविशेषः तदन्यस्तु न त्वदिष्ट इति भाव । त्वयाऽपीति । शुक्तिरजतवत् तदध्यस्तत्वादिकं त्वया नेष्टम् । तदा सत्यासत्ययोरभिन्नत्वायोगश्चेति भावः ।  
तत्संयोगतदप्राप्तिरहितत्वादिति ।संयोगतदप्राप्त्यन्यतराभावादित्यर्थः । व्यतिरेकव्याप्तौ तदन्यतरस्यव्यापकत्वम् । व्यापकाभावाच्च तादात्म्यविरहाभावस्तादात्म्यमिति । हेतुरप्रयोजक इत्याह तादात्म्यविरहेऽपीति । तदप्राप्तिर्नाम तेन सह स्वरूपसंबन्धाभावः । अन्यथा – अप्रयोजकस्यापि हेतुत्वे । धर्मत्वस्यानिश्चितत्वे च पटो न तन्तुधर्मः तद्भिन्नत्वादित्यपि साध्येत । पटो न तन्तुभिन्नः तन्तुगुरुत्वकार्याधिकार्याप्रयोजकत्वात् । पटस्य मेदे हि तन्तुगुरुत्वपटगुरुत्वोभयबलात् पतनाधिक्यं स्यादित्यत्राह गुरुवेति । किमत्र पटद्रव्यं पक्षः उत पटत्वावस्था । नाद्यः, सिद्धसाधनात् । नान्त्यः हेतोरभेदाप्रयोजकत्वात् । अवस्थाया भिन्नत्वेऽपि गुरुत्वान्तराभावादेव तत्कार्याभावोपपत्तेरिति ।  
उत्पत्तिपरः इति । जायत इति प्रयोगः न द्रव्यस्यापूर्वस्योत्पत्त्याशयेन; किं तु स्थित एव द्रव्ये अवस्थामात्रभेदेनेति ज्ञापनार्थं प्रादुर्भावशब्दप्रयोग इति भावः । भूतेति । अवस्थायां अनादित्वे अभूततद्भाव एव दुर्वचः । तदुक्त्या प्रादुर्भावो न सांख्यवत् पाणिनेरिष्ट इति भावः । उत्पत्तित्वेनोत्पत्तेर्जन्यर्थत्वे प्रादुर्भावशब्दप्रयोगस्यास्वरसतेति व्यक्त्यर्थकत्वोक्तावपि, सा व्यक्तिर्न त्वदभिमताभिव्यक्तिरित्याह भवतु वेति । त्वया हि अभिव्यक्तिः उपलब्धिरित्युच्यते । तदयुक्तम् । यशोदापत्याजन्मवत्, जातं न तु दृष्टमित्यप्यनुभवात् जनेर्दर्शनरूपत्वायोगात् । सामग्र्यां सत्यां ग्राह्यत्वमिति तद्योग्यतैव जन्यर्थ इत्यपि न; दर्शनायोग्यानामतीन्द्रियाणामपि जन्माभ्युपगमात् अस्यार्थस्य तत्राव्याप्तत्वात् । तत्तदसाधारणाकारप्राप्तिरेव व्यक्तिः अत एव बौद्धैस्तत्तद्व्यक्तौ स्वलक्षणशब्दप्रयोग इति चेत् - तत् लक्षणं स आकारः अस्मदभिमतावस्थैव । सा पूर्तिरपि वः - भवन्मते प्रागेवास्तीति इदानीं जायत इति प्रयोगायोग एव । नो चेत् - पूर्वं तदसत्त्वे, न सिद्ध्येत् - पश्चादपि न भवेत् । असदकरणात्, अत् एव तद्धेतुरपि नास्ति; तस्याः प्रागेव सत्त्वात्, सदसत्त्वे तुल्यरीत्या तद्धेतुरपि प्रागसन्नेव कादाचित्कः स्यादिति कारिकार्थः । वः इत्यत्र नः इति पाठस्त्वशुद्धः । तथा च यस्तावत् अन्तः स्थितस्य बहिर्भावः, साऽपि व्यक्तिः, या चोत्पत्तिः साऽपि व्यक्तिरिति प्रादुर्भावशब्दस्याधिकार्थकत्वेऽपि उत्पद्यमानस्थले तत्पदेनोत्पत्तेरेव ग्रहणमिति भावः ।  
उत्तरत्र - तस्याः कार्यत्वपक्षे तत्र परं सत्कार्यवादभंगात् अर्धजरतीयता । जरतीशरीरे अर्धांशे यौवनम्, अर्धांशे जरेतिवदयुक्तमिदम् ।  
अवतारयति नन्विति । अयमर्थः - कार्यं पूर्णमेव सत् अभिव्यज्यत इत्यस्मत्पक्षे, सा कार्याभिव्यक्तिः क्रियते व्यज्यते वेति यथा त्वया विकल्पः क्रियते, तथा कार्यं क्रियत इति त्वत्पक्षेऽपि सा कृतिः क्रियते व्यज्यते वेति विकल्पस्तुल्यः । न च कार्यस्य कृतेश्च धर्मधर्मिभूतत्वादेकत्वमेवेति, कार्यविषयककृतिव्यक्तिविकल्पातिरिक्तो न भवति कृतिविषयकृतिव्यक्तिविकल्प इति नानावस्थेति वाच्यम् - कार्यस्य कृतेश्च सहप्रयोगादिना भेदस्य स्पष्टत्वात् । न च त्वया धर्मधर्म्यैक्यमिष्यते । अत आवयोस्तुल्यो दोष इति । अपसिद्धान्तेति । कृतेर्व्यापाररूपतया द्रव्यत्वाभावेन प्रागसत्त्वात् व्यक्त्यनिष्टेरिति भावः ।  
कृतिर्हीत्यादि । अयमर्थः - फलं व्यापारश्च धात्वर्थः । तत्र कृतिपदेन व्यापारग्रहणे स व्यापारस्तत्पूर्वभाविव्यापारान्तरजन्य एव । न चानवस्थेयं दोषाय; सिद्धानवस्थात्वात् । कार्यं सर्वं पूर्वपूर्वसामग्रीजन्यमित्यस्य पितापुत्रबीजाङ्कुरादिवत् सिद्धत्वात् । कार्यस्य व्यक्तिः, व्यक्तेस्तस्याः व्यक्तिः, पुनस्तस्या इत्यत्र तु व्यक्तिपरम्पराया लोकसिद्धत्वाभावात् साऽनवस्था दोषाय । यदि तु फलमेव धात्वर्थः कृतिरिह, तर्हि तत् फलमुत्पत्तिरेवेति, उत्पत्तिरुत्पद्यते व्यज्यते वेति विकल्पः कृतो भवति । तत्र उत्पत्तिरुत्पद्यत इत्येवोत्तरम् । न च तथाऽप्यनवस्था । उत्पत्तिनिष्ठोत्पत्त्यन्तरासंमतेः । सत्ता सतीतिवत् तत्प्रयोगस्यौपचारिकत्वात् । घटस्योनात्तिर्नाम अस्मन्मते घटत्वावस्थैव । तदुत्पत्तिश्च नावस्थान्तरम्, तार्किकसंमतोत्पत्त्युत्पत्तिवत् अनतिरेकात् । व्यक्तमिदमारम्भणाधिकरणभाष्य इति । अस्मच्छब्दान्वादेशेन - नः इति पदेन । अन्यधर्म इति । कारकव्यापारो हि कृतिरिति शंका । तदेति । व्यापारजन्यः संयोग एव ह्यवस्था पटत्वरूपेति भावः । कृतौ उत्पत्तिशब्दप्रयोगापेक्षया उत्पत्तौ कृतिशब्दप्रयोगो युक्त इति उत्पत्तिशब्दस्यार्थान्तरमाह आद्येति । पटस्थितिकाले पट उत्पद्यत इति वर्तमानकालिकप्रयोगाभावात् अवस्थायाम् आद्यक्षणावच्छिन्नत्वविशेषणम् । अस्तु तर्हि आद्यक्षणावच्छेदमात्रमुत्पत्तिरिति चेन्न - पट उत्पद्यत इत्येव लोके व्यवहारात्, तन्तुः पटो जायत इति तन्त्वभिन्नद्रव्ये पटे आद्यक्षणावच्छेदस्य तदा दुर्वचत्वात् । अवस्थायामेव तत्सत्त्वात् अवसिथोत्पद्यत इति व्यवहारनिर्वाहेऽपि पट उत्पद्यत इत्येतदनिर्वाहात् । अतः पटनिष्ठा आद्यक्षणावच्छिन्नावस्थैवोत्पत्तिः । उपचाराद् भवतु मा वेति । तन्तुः पटो जायत इत्यत्र जन्यर्थ उत्पत्तिः तन्तावन्वेति चेत् – पटावस्थाहेतुकारकव्यापारवान् तन्तुरित्यर्थ इति कृतावुत्पत्तिशब्दोरपचारः । उत्पत्तिः पटेऽन्वेति चेत् - तन्तकृतिसाध्योत्पत्तिमान् पट इत्यर्थ इति नात्रोपचार इति ।  
पुनरपि पटस्य प्राक्सत्त्वमिच्छतः कारकाणामन्यथासाफल्यपादिन उक्तिं खण्डयति क्रियैवेति । न पटार्थं कारकग्रहणम्, किंतु क्रियार्थम् । तन्तुवायः तन्तुतुरीवेमादिना पटं करोतीत्यत्र न पटस्य निप्पाद्यता, देवदत्त पद्भ्यां ग्रामं गच्छतीत्यत्र ग्रामस्येव प्रागेव सिद्धत्वात् । कारकाणां क्रियायामन्वयश्च सर्वेषु । अत इह कारकसाध्यत्वं क्रियाया एवेति - एतदसत् । सा क्रिया प्राकसती, न वा । आद्ये, तस्याः साध्यश्च दुर्वचम् । अन्त्ये असत्कार्यवादस्वीकारापत्तिरिति । अतः कारकैः पटादौ साध्ये तत्क्रियाः (मध्ये व्यापारीभवन्ति) द्वारीभवन्तीति क्रियावत्सर्वकारकान्वयः पटादावेव वक्तव्यः । स च तादृशः क्रियायां त्वदुक्ततुल्यः साध्यरनाधनभावरूप एवेत्यर्थः । अन्यत् तदुक्तमनूद्य निरस्यति प्रधान इत्यादिना । प्रधाने धर्मिणि तन्तुराश्यादौ कस्यचित् भागस्य पटरूपेण निष्पत्तिरेव । अथापि भागान्तराणां सत्त्वात् भागिनः प्रधानस्य तेषां चैकत्वात् पटनिष्पादकभागैक्यस्यापि प्रधाने सत्त्वात् मिथस्तन्तुपटयोश्चैक्यात् प्रधानादिसत्वमात्रेण पटस्य प्राक्सत्वोक्तिरिति – इदमसत् । तन्तुव्यूहात् भिन्नांशः पूर्वमभिन्नतयैव हि स्थितः । अभिन्ने च भेदः कथम्; विरोधात् ॥ पूर्वं स भिन्नाभिन्न इति चेत्, तर्हि भेदस्य भिन्नाभिन्नात् नोत्पत्ति, किन्तु अभिव्यक्तिः । तत्र चाभिव्यक्तिः न प्राक्तनी चेत् - असत्कार्यवादः, प्राक्तनी चेत् कारकक्रियावैयर्थ्यमिति । भिन्नाभिन्नाद्यदि व्यक्तिरिति स्वरसपाठे उक्तोऽर्थः । भिन्नाभिन्नाद्यभिव्यक्तिरिति पाठे आदिपदेन केवलभिन्नग्रहणम् । पूर्वं स न भिन्नाभिन्नः, किं तु केवलभिन्नः भिन्नस्याभिव्यक्तिरेव पश्चादित्यत्रापि उक्तदोष एवेत्यर्थः । अथाभिव्यक्तिपक्षत्यागेन भेदस्य प्रागसत्त्वस्वीकारे दोषं व्यक्तमाह एकस्येति । पूर्वमेकतां गतस्य पश्चात् भेदो भवतीति चेत् – कारणावस्थायामेकं कार्यावस्थायां बहु भवतीत्यस्मदिष्टेन तुलां वर्तत इदम् । अथ भेदशब्दं विहाय भेदस्यावस्थामूलकत्वात् अवस्थाशब्द एव प्रयुज्यते चेत् - द्रव्यमस्ति, अवस्था तु प्राङ् नास्तीति अस्मदत्यन्तेष्टादविशेष इत्यर्थः । अतोऽवस्थाया अपि प्राक्सत्त्वरूपासत्कार्यवादः सांख्येष्टो निरस्त इति भावः ॥ २४ ॥
</details>



<details><summary>उत्तमूरु-वीरराघवः अलभ्यलाभः</summary>

अर्धवैनाशिकस्तार्किकः, कार्यद्रव्यादिमात्रनाशस्वीकारात् । सर्वनित्यत्ववादी सांख्यः । सर्वस्य विनाशवादी माध्यामिकातिरिक्तबौद्धः । वेदान्तिनस्तु सर्वद्रव्याविनाशवादिनः कार्यभूतद्रव्यान्तरानंगीकारिणः । पक्षत्रयं सांख्यवेदान्तितार्किकपक्षाः ।  
अयं श्लोकार्थः - वस्तूनां क्षणिकत्वमिति बौद्धपक्षो न घटते, प्रत्यभिज्ञाविरोधात् । प्रत्यभिज्ञा हि सोऽयं घट इत्येवमादिः वस्तुनोऽनेकक्षणस्थायित्वरूपं स्यैर्यं साधयति । यदि, सः इति अयमिति च गृह्यमाणस्य मिथो विरुद्धधर्मविशिष्टता स्यात्, तदा प्रत्यभिज्ञा स्यादप्रमाणम् । विरुद्धधर्मोपहित एवात्र विषय इति । विरुद्धधर्मवत्ता, सेयं ज्वाला, सोऽयं प्रवाह इत्यादौ । ननु कुसूलस्थं बीजमङ्कुरं न करोतीति तस्याशक्तिः सिद्धा; क्षेत्रस्थबीजे तु तत्करत्वात् शक्तिः । अतो विरुद्धधर्मोपहितत्वमेवेति चेत् - अत्र शक्त्यशक्ती न स्तः । किं तु शक्तिरेव । तर्हि कुतो न करोतीति चेत् - कृतिः करणं तदितरत् अकरणमितीदं द्वयं साह्ये - सहकारिसाहित्ये भेदात् साकल्यवैकल्यरूपात् सिध्येत् । तावता नाशक्तिः ॥ सहकार्यन्वयतदभावरूपौ करणाकरणरूपौ च विरुद्धौ धर्मौ कथमेकत्रेति चेत् - कालभेदात् । एककाल एव हि विरोधः । यथा केषाञ्चिदेकत्र देश एव विरोधः । घटादेर्हि सत्त्वासत्त्वे द्वे अपि स्तो देशभेदात् । नो चेत् - अन्यथा, देशभेदमादायापि अन्वयानन्वयरूपविरोधो न सुपरिहरः स्यात् । तथा च तत्तत्क्षणरूपपदार्थस्य प्रत्येकमेकत्वमपि न भवेत् । तस्यैवैतद्देशावर्तित्वदेशान्तरावर्तित्वयोः एतद्देशकुर्वत्त्वदेशान्तराकुर्वत्त्वादीनामपि दुर्घटता स्यादिति । यत् सदिति । भावाः क्षणिकाः सत्त्वात् मेघादिवदिति प्रयोगः । अत्रान्वयव्याप्तिरिव व्यतिरेकव्याप्तिरपि गगनकुसुमादिदृष्टान्तेन । सत्त्वमर्थक्रियाकारित्वम्; किञ्चित्कार्यकारित्वमिति यावत् । न चाप्रयोजकत्वम् । यदि कार्यकारित्वे अक्षणिकं स्यात् । तदा प्रतिक्षणमेव कार्यमुत्पादयेत् ।   
तथा च बीजात् सर्वदाऽङ्कुरोत्पत्त्यापत्तिः । न च क्षेत्र एव तस्याङ्कुरोत्पादनशक्तिः, नान्यत्रेति वाच्यम्; शक्त्यशक्त्यादेरेकत्र समावेशायोगात् । तस्मात् सर्वं क्षणिकम् । तत्र क्षेत्रस्थबीज- मेवांकुरकरम्, अन्यत्तु तद्बीजादन्यदेवेति न तस्य हेतुत्वम् । न तावता पूर्ववीजानामसत्त्वम् । पूर्वपूर्वक्षणवीजानामुत्तरोत्तरक्षणरूपकार्यकारितया सत्त्वाक्षतेरिति । विप्रतिपन्ना - विवादविषयभूता सोऽयं घट इत्यादिः । संमतैकत्वधीः - तत्तद्व्यक्तौ एकत्वधीः । स्वलक्षणानां = बौद्धैस्तथा व्याह्रियमाणानां तद्व्यक्तीनाम । एकानेकेति । इदं स्वलक्षणमेकमनेकं वा, आद्ये कथं तत्रैतद्देशसर्वदेशान्तरासत्त्वरूपधर्मद्वयम् । अन्त्ये एकत्वानेकत्वयोर्विरोधः । अतः शून्यमेव तत्त्वं स्यादिति । एकत्वधीरेव दृष्टान्त इति निर्बन्धे मानाभावादाह रूपादिधीति । नीलपीतादिप्रत्येमधीत्यर्थः । स्मृतिरिति । वस्तुनोर्भिन्नत्वात् अभेदग्रहायोगात् पृथग्ग्रहणमेव वाच्यम् । तत्र संनिहितत्वासंनिहितत्वपवैलक्षण्यात् एकप्रत्यक्षविषयत्वायोगाच्च ज्ञानद्वयम् । तत्रैकं संस्काराधीनत्वान् स्मृतिरिति । सप्तानाधिकरणबोधात् - अभेदग्रहात् तद्बाधे मानाभावात् । वैयधिकरण्यशंकेति । गौरश्वः पुरुषो हस्तीत्यादाविवेति भावः । अत एवेति । तच्छब्दार्थे दृशिकर्मत्वप्रतीत्येत्यर्थः । ग्रहणस्मरणेति । यथा पर्वतो वह्निमानित्यस्य ज्ञानस्य पर्वतांशे प्रत्यक्षत्वमन्यांशेऽनुमितित्वञ्चेति भावः । पृच्छति नन्विति । प्रतिपृच्छति मनो संबद्ध इति । अनुभूतविषयः – बाह्यपदार्थः । प्रतिप्रश्नं परिहरति तदति । तदुभयेति पाठे पूर्वानुभवमनउभयेत्यर्थः । अत्रापि - ग्रहणस्मरणात्मकस्थलेऽपीत्यर्थः । शुक्तिरजतस्थलेऽपि न ज्ञानभेदः अन्यथाख्यातिस्वीकारादित्याशयेनाह किञ्च संस्कारेति । संस्कारोपनीतत्वं स्थापयति नहितत्रेति । अत एव - प्रत्यक्षानुभविरोधादेवाग्रहणस्मरणात्मकमिति पूर्वोक्तपक्षेऽपि न प्रकृतविवक्षितांशहानिः स्मृतिविषयैक्यस्य प्रत्यक्षविषये प्रतीतेः । स्मृतित्वस्य तत्तारूपधर्मांश एव स्थितेरित्याशयेनाह भवतु वेति । त्रितयप्रकाशयादिभिरिति । एकैकमपि ज्ञानं विषयं स्वस्वरूपं स्वाश्रयमात्मानञ्च प्रकाशयति । तत्र ज्ञाननवस्तु - विषये यथायथं प्रत्यक्षानुमितिशब्दबोधस्मरणादिरूपत्वेऽपि स्वस्वाश्रयोभयविषये एकरूपानुभवरूपतैवेति प्राभाकराः । आत्मस्वात्मेति । ज्ञानतदाश्रयेत्यर्थः । अस्वातन्त्र्येति । स्मृतेरनुभवोपजीवित्वात् अनुभवयाथार्थ्ये स्वयाथार्थ्यम्, तदभावे तदभाव इतीदमस्वातन्त्र्यमास्ताम्; तावता प्रवृत्तिसाफल्प्रादिविषये न किञ्चिद्वैषम्यमिति भावः । वर्तमानतयेति । देशान्तरे विचित्रं वस्तुं वीक्ष्य गृहमागतः तस्य नाशे जातेऽप्यजानानः, तत्र तदस्तीति व्यवहरति, तदेति भावः । नेत्यादि । तत्र तत् तदा आसीदिति यथावद् ग्रहणे कथमप्रमेति भावः । स्मृतिप्रमोषे - तद्देशतत्कालाग्रहेण वस्तुमात्रस्मृतौ । यथा, अस्य शब्दस्यायमर्थ इति वाच्यवाचकानुभवे उत्पादिते शब्दश्रवणे तदनुभवहेतुपुरुषकालदेशवाक्यादि विहाय अर्थमात्रस्मरणम् ॥ स्मृतिर्न बाह्यविषयेति । इदं जिज्ञासाधिकरणभाष्ये द्रष्टव्यम् । सोऽहमिति धीश्चेति । अत्र सोऽयं घट इत्यादि प्रागुक्तप्रत्यभिज्ञाऽपि प्रमाणम् । तद्देशतत्कालवर्तित्वस्मरणं हि तदनुभवपूर्वकम्; तदनुभवप्रकृतप्रत्यक्षोभयाधारैकात्माभावे कथमेतदुत्पत्तिरिति ततोऽप्यात्मस्थैर्यमनुमीयते; सोऽहमिति ज्ञाने तु अत्मसअथैर्यं साक्षात् विषयः; तदाह उल्लेढीति । स्वहेतुसापेक्षत्ववदिति ‘स्वस्य स्वरूपलाभे यथा हेत्वपेक्षा, तथा कुर्वत्त्वस्य स्वरूपलाभे सहकार्यपेक्षेति । अधिपतिः - इन्द्रियम् ; सहकारी - आलोकः आलम्बनं - विषयः; समनन्तरप्रत्ययः पूर्वक्षणस्थितं ज्ञानमिति चतुर्णां चाक्षुषप्रत्यक्षहेतुत्वमिति । उपच्छन्दनार्थम् - स्वोक्ते अभिमतिसंपादनार्थम् । उत्तानवाक्यम् - अवगाह्यविमर्शे अर्थलाभाक्षमम् आपातप्रियं वाक्यम् । अर्थजत्वं हीति । अव्यभिचारिज्ञानं हि प्रमा । अव्यभिचारित्वं प्रमाणस्य, ज्ञानस्य प्रमेयाविनाभावः प्रमेयजन्यत्वमेव । प्रत्यक्षे विषयः कारणं हीति तदाशयः । अतिप्रसक्त्येति । सर्वस्यापि बुद्धवाक्यस्यैवं प्रवृत्तत्वसंभावनयेत्यर्थः । तन्निष्ठेनेति । प्रमाणमन्तरा मतस्थापनं हि न भवति । अन्यथा सर्वोऽपि विजयेत । तदुपन्यासे च न सर्वशून्यत्वमिति ॥ २५ ॥
</details>



<details><summary>उत्तमूरु-वीरराघवः अलभ्यलाभः</summary>

ननु शक्त्यशक्ति – करणाकरण-सहकार्यन्वयानन्वयादिसमावेशायोगपरिहारेण प्रत्यभिज्ञया स्थिरत्वसाधनमयुक्तम्; प्रत्यभिज्ञाविषय तत्तेदन्त्वयोरेवैकत्र समावेशासंभवादिति शंकापरं पूर्वार्धं परमवतारयति पुनरपीति । पूर्वार्धार्थमाह अतीतेत्यादिना चेदित्यन्तेन । अवशिष्टस्य व्याख्यानं भविष्यति अत्रेत्यादिना । प्रतिबन्दिविशेषमित्यत्र प्रतिबन्दिविरहमिति स्यात् । प्रतिबन्दिविशेषस्याप्रदर्शनात् । ''न च देशद्वयप्रतिबन्दिः'' इति प्रतिबन्द्यभावस्यैव शंकनात् । एवं श्लोके द्वितीयपादे, 'कालद्वैतेऽनवस्था तत इह न मितिः' इति पाठः स्थित स्यात् । आदिपदाव्याख्यानात् । अनवस्थां प्रदर्श, वृत्तौ, तस्मादिति निगमनारम्भात् । विरोधपदं तु 'नैककाले घटेताम् इत्येतदर्थपरम् । 'अनवस्थाद्यत' इत्येव पाठे तु वक्ष्यमाणरीत्याऽर्थश्चिन्त्यः ।  
अयमेतत्पद्यार्थः - सोऽयमिति प्रत्यभिज्ञायां तत्त्वेदन्त्वे हि कालान्तरघटनमये = पूर्वापरात्मकविभिन्नकालसंबन्धित्वरूपे । ते द्वे एकस्मिन् काले वस्तुनि न हि स्याताम् । विभिन्नकालद्वयसंबन्धस्यैककाले विरोधः किल । अथ भिन्नभिन्नकाल एव तद्द्वयं घटतामिति चेत् - उक्तकालद्वयसंबन्धनियामकतत्कालद्वयसंबन्धः कदेत्याकांक्षायां तदन्यकालद्वयान्तरग्रहणे एवं क्रमेणानवस्था । न हि द्वितीयकालद्वयसंबन्धस्य प्रथमकालद्वयसंबन्धो नियामको भवति, अन्योन्याश्रयप्रसंगात् । तथा तत्कालद्वयसंबन्धनिर्वाहकतया एककल्पनेऽपि अनवस्था विरोधश्च । अत एकत्र कालद्वयानन्वयात् प्रत्यभिज्ञा न मितिः = प्रमा न भवतीति पूर्वपक्षः । नैवम् । घटस्य यः कालसंबन्धः कश्चित्, तस्य कालान्तरसंबन्धेन सामान्यतो न विरोधः; किं तु तस्य घटाभावकालसंबन्धेन साकमेव विहतिः = विरोधः इति नियमनात् = व्यवस्थाकरणात् एकत्रैव नैल्यस्थौल्याद्यनेकविशेषणवत् नानाकालसंबन्धा भवितुमर्हन्ति । अत्र तु पूर्वापरक्षणानां घटेन सह एककाल्यमेव । घटाधिकरणकालत्वमेव, नाभावाधिकरणत्वम् । यत्तु कालद्वयसंबन्धोपपादनाय कालान्तरापेक्षायामनवस्था, एककालमात्रकथने विरोधश्चेति, तन्न - कालसंबन्धस्य कालान्तरसापेक्षत्वाभावात् । लोके विशेषणानां संबन्धे कथ्यमाने कदेति कालापेक्षावत् कालसंबन्धे कथ्यमाने कदेत्याकांक्षाया अभावात् । स्वपरनिर्वाहकत्वमप्यत्र सुवचमिति ।  
देशद्वयप्रतिबन्दिरिति । परिच्छिन्नमपि वस्तु कदाचित् एकत्र, अन्यदाऽन्यत्र च दृश्यते, अपरिच्छिन्नं तु एकदैव देशद्वये वर्तते, तद्वदिति । अनभ्युपगमात् । क्षणिकत्वात् वस्तूनामेकत्रोपक्षीणस्यान्यत्र संबन्धायोगात् । परमाण्वतिरिक्तवस्त्वभावेनापरिच्छिन्नवस्तुकथनाप्रसक्तेश्च ।  
ननु विशेषणानामन्ययोगव्यवच्छेदकत्वात् तत्ता निषेधेदिदन्तामिति शंकां परिहरति अतत्तामिति । अत्र अयोगव्यवच्छेद एवेष्टः, नान्ययोगव्यवच्छेद इति भावः । प्रतिबन्दिपरिहारश्च नेत्याह एकस्येति । तथा सति भिन्नभिन्नदेशवैशिष्ट्यमपि विहतं स्यात् । न हि परमाणुदर्शनं लोकेऽस्ति, किंतु पुञ्जदर्शनमेव । पुञ्जश्च संघातो नानेकदेशसंबन्धं विना सुवचः, अतः पुञ्जबुद्धिर्न ते स्यात् । अतीतस्येति । तत्ता नाम अतीतत्वम्, इदन्ता नाम वर्तमानत्वमित्यर्थ एव नेष्ट इति भावः । पूर्वापरेति । घटस्य घटाभावकालसंबन्धो विरुद्धः । घटाभावकालश्च घटोत्पत्तिप्राक्कालः घटनाशकालश्चेति द्विविधः । तादृशपूर्वापरकालयोगो विरुद्धः । स्वेनोपाधिनेति । शतायुषि पुरुषे तत्पुरुषरूपोपाध्यवच्छिन्न एकः कालोऽखण्डो भवति । तदवान्तरभेदाः शतं संवत्सराः । तत्तत्संवत्सरव्यवहारनियामकोपाधिभेदात् तद्भेदः । तत्रैकसंवत्सरोपाधिः न संवत्सरान्तरसंबन्धी स्यात् । एवमवान्तरोपाघीनां विरोधेऽपि पुरुपस्यानेकसंवत्सरसंबन्धे बाधकं न किमपीति । शंकते अन्येति । पूर्वत्वोत्तरत्वयोः स्वनिरूपितत्वे सत्येव विरोध इति मा भूत् । यस्य कस्यापि पूर्वो यः कालः तत्संबन्धे यस्य कस्याप्युत्तरेणापि संबन्धो न भवत्येवेति शंका । परिहरति क्षणेति । क्षणिकः पदार्थः यस्मिन् क्षणे इष्टः, स क्षणः तदुत्तरक्षणापेक्षया पूर्वः, तत्पूर्वक्षणापेक्षया चोत्तर इति तत्र पूर्वक्षणसंबन्धः उत्तरक्षणसंबन्धश्च कथमिति । काल्पनिक इति । निर्विकल्पज्ञानस्यैव प्रमात्वात् कालस्य च प्रकारतया सविकल्पकैकविषयत्वादिति भावः । माध्यमिकेति । क्षणातिरिक्तवस्त्वभावात् क्षणापलापे वस्त्वपलाप एवेति भावः । क्षणकालमात्रसंबन्धित्वम् - क्षणकालसंबन्धित्वमात्रम् । तर्हीति । ननु माध्यमिकः सर्वशून्यवादी । वयं स्वलक्षणरूपाणि वस्तूनि अंगीकृत्य तेषां क्षणिकत्वं साधयामः । तत्र शून्यवादे एकक्षणभिन्नक्षणासंबन्धस्य सिद्धत्वात् क्षणसंबन्धित्वमेव पारमार्थिकं माध्यमिकं प्रति साध्यत इति चेत् - तर्हि अस्मान् प्रति सिद्धसाधनं स्यात् । अतः उभयवारणाय वस्तु स्वभिन्नक्षणसंबन्धित्वविशिष्टस्वसंबन्धि इत्येव साधनीयम् । तत्र प्रत्यभिज्ञया बाधः । १. नान्तरीयकं - व्याप्यम् ॥ २६ ॥
</details>



<details><summary>उत्तमूरु-वीरराघवः अलभ्यलाभः</summary>

अनुमानेन क्षणिकत्वे साध्यमाने प्रबलेन प्रत्यभिज्ञाप्रत्यक्षेण तद्बाध उक्तः । प्रत्यक्षेणैव क्षणिकत्वस्य गृह्यमाणत्वात् प्रत्यभिज्ञैव बाध्येति शंकायामाह प्रत्यक्षमित्यादि । ननु द्वयोः प्रत्यक्षयोर्मिथोविरोधे कतरस्य प्राबल्यमिति चेत् - संस्कारोपनीतार्थादिविषयप्रत्यक्षापेक्षया शुद्धप्रत्यक्षस्यैव प्राबल्यम् । प्रत्यक्षमिति कर्तृ । वर्तमानमिति कर्म । यत् - यस्मात्, इदमिति प्रत्यक्षम् इदन्त्वेन - वर्तमानत्वेन पदार्थ गृह्वत् अवर्तमानभिन्नत्वेन दर्शयत्येव; वर्तमानत्वांशाग्रहणेऽपि वर्तमानवस्तुग्रहणमेव प्रत्यक्षेण, अतीतानागतविषयप्रत्यक्षाभावात् । गोदर्शने अगोव्यावृत्तदर्शनवत् वर्तमानदर्शने अवर्तमानव्यावृत्तदर्शनमेव । अवर्तमानमित्यस्य पूर्वमुत्तरञ्चार्थः । पूर्वोत्तरभिन्नत्वञ्च क्षणिकत्वमेवेति । तावदितीति । प्रत्यक्षेण घटघटत्वादिमात्रग्रहणम्, न कालस्य; अतीन्द्रियत्वात् । परंतु, विषयासत्त्वे इन्द्रियसंनिकर्षभावात् प्रत्यक्षं न स्यादिति ऊचितकालसंबन्धस्यानुमानमेयेति तार्किकाः । सर्वत्र प्रत्यक्षे कालस्य प्रकारतया भानं नियतमिति परे । तत्र प्रकृतकालसंबन्धितया ग्रहणेऽपि प्रकृतकालमात्रसंबन्धीति मात्रार्थो न प्रतीयत इत्यर्थः । सतः - वर्तमानस्य वर्तमानत्वं प्रत्यक्षग्राह्यम् । प्रत्यभिज्ञया कालान्तरसत्त्वमपि ग्राह्यम्; तत्र को विरोध इति । अल्पविषयस्येति । आलम्भो हिंसा । तद्विषयकवाक्यमध्ये अग्नीषोमीयं पशुमालभतेति किञ्चित्पशुमात्रविषयकस्य, न हिंस्यात् सर्वाभूतानि इति सर्वप्राणिविषयवाक्यात् प्राबल्यं दृष्टमित्यर्थः । निरस्यति नेति । अत्र किं नाम अल्पविषयकत्वमित्यपि विचार्यम् । घटवद् भूतलमित्यतः घटाभाववद् भूतलमित्यस्याल्पविषयकत्वाभावेऽपि प्राबल्यं दृश्यते । प्रत्यभिज्ञा तत्त्वेदन्त्वोभयविशिष्टवस्तुविषयिणी । अभिज्ञा तु तत्त्वाक्रान्तानाक्रान्तसर्वविषयणीति अभिज्ञाया एवाधिकधर्मिविषयकत्वमित्यपि स्यादिति । हेतुत्वासिद्धेरिति । प्रत्यक्षमिति प्रत्यक्षविषय इत्यर्थः ।  
कारणस्य कार्यपूर्वभाविताया आवश्यकत्वादिति । धीक्षणानुवृत्तौ - धीजननक्षणे संप्रयोगादेरनुवृत्तौ । कालोऽय स्थूलकालः, न तु क्षणरूपः । प्रत्यक्षेण यदि क्षणिकत्वं गृह्येत, अनुमानरूपं प्रमाणमेव नोदियादिति तत्स्वीकार एव न स्यादित्याह पूर्वेति । यः सर्वं क्षणिकं वदति, ग्राह्यं विषयं ग्रहीतारं पुरुषञ्च, तदा पूर्वग्रहीतुरुत्तरग्रहीतुश्च भिन्नत्वात् धूमग्राहिणो वह्निग्राहिणश्च भिन्नत्वात् केन बहुषु स्थलेषु हेतुसाध्ययोर्ग्रहणम् । वह्नेस्तज्जन्यस्य धूमस्य च पूर्वोत्तरक्षणस्थतया कथमेकदोभयोर्ग्रहणम् । वह्निदेशस्य पूर्वक्षणरूपस्य धूमदेशस्योत्तरक्षणरूपस्य च भिन्नतया कथमुभयोः सामानाधिकरण्यम्, नतरां सामानाधिकरण्यनियमरूपा व्याप्तिरिति । व्याप्तिग्रहणसंभवेत्युक्तत्वात् युक्तिपदं तर्कपरं परामर्शपरं वा । अथवा युक्तिर्हेतुरेव । व्याप्तिग्रहणसंभवेत्यस्य व्याप्तिग्रहणाघीनसाधकत्वधर्मशालिनीत्यर्थः ॥ २७ ॥
</details>



<details><summary>उत्तमूरु-वीरराघवः अलभ्यलाभः</summary>

पुनर्निर्दुष्टानुमानेन प्रत्यभिज्ञाया अन्यथासिद्धिमाशंक्य परिहरति उत्पन्नानामिति । भावो विनाशी उत्पन्नत्वात् । विनाशो हेतुनिरपेक्षः ध्रुवभावित्वात् । जगत् क्षणिकं निरपेक्षनाशप्रतियोगित्वादित्यनुमीयते । मध्यानुमाने हेतुः ध्रुवभावित्वम् । तत् किमिति विकल्प्य विमृशति लिंगं हीति । एष्यत्त्वं = भविष्यत्वम् । ध्रुवम् - अकादाचित्कं भवतीति ध्रुवभावीत्युक्तौ अनुत्पन्नत्वं हेतुः । तत्क्षणत्वं प्रतियोग्यधिकरणं क्षणरूपं एकं यदधिकरणक्षणः, तत्त्वम् । अनुक्षणत्वं प्रतियोग्यधिकरणक्षणोत्तरक्षणस्थत्वं वा प्रतियोग्युत्तरक्षणस्थत्वं वा । अनियमेति । अनियमः - व्याप्त्यभावः, आदिना पञ्चमपक्षोक्तव्याघातादिग्रहणम् । वक्ष्यति च अपसिद्धान्त - प्रतिज्ञाविरोधयोर्महणम् ।  
ध्रुवो मृत्युरिति । मृत्युशब्दो न देहवियोगपरः किं तु सामान्यतो विनाशपरः, 'न जायते  
म्रियते वा' इत्युपक्रमात् । स्वरूपवदिति । न हि वस्तुनः स्वरूपं वस्तुप्रयोजकातिरिक्तहेतुसापेक्षं लोके दृष्टमिति भावः । न हेतुसापेक्षः - हेतुनिरपेक्षः । असारम् चाधितार्थकम् । यदिति । यस्य तस्येति प्रयोगः हेतुनिरपेक्षत्वे प्रतियोगिनः पूर्वमेव किं न स्थित इति शंकावारणाय । नाशस्य तदीयत्वात् तदुत्पत्तेः प्राङ् न स्थित्यवकाश इति तदाशयः । पत्रपुष्पादौ व्यभिचारमाह तदेति । उत्तरक्षणैरिति । अनेकान्त्यमित्यनुषङ्गः । यस्य घटपटादेर्ये उत्तरक्षणाः ध्रुवभाविनः तेषां पूर्वपूर्वक्षणहेतुकत्वत्याभिमतत्वात् साध्याभावात् व्यभिचार इति । प्रागेवोपनिपाते = सर्वेषां क्षणानां वस्तुभूतानां प्रथमक्षण वा भावे इत्यर्थः । चार्वाकवादश्चेति । सर्कमाकस्मिकं यादृच्छिकं स्वभावत एव भवति; कार्यकारणभाव एव क्वापि नेति तत्पक्षः । द्वितीये, जननविधुरत्वरूपद्वितीयकल्पे । अश्वापोहः - अश्वव्यावृत्तिः अश्वभेदः । स्यात् - व्याप्तिः स्यात् । अनुत्पन्नत्वस्य हेत्वनपेक्षत्वस्य च व्याप्तिसत्त्वेऽपि पक्षे हेत्वसिद्धिरिति भादेनाह तथाचेति । हेतुजन्यत्वात् - मुद्गरादिजन्यत्वानुभवात् । मुद्गरस्य । वस्तुहेतुत्वं, न त्वभावहेतुत्वमित्याक्षिपति मुद्गरेति । सभागसंतानेति । अनेकभागपुञ्जात्मके घटादौ पुञ्जसंतानः पूर्वपूर्वक्षणमात्रसिद्धः । भागरूपसंतानारम्भस्तु मुद्गरादिनेति भावः । अन्तिमध्वं - सकेषु - अन्तिमदीपज्वालानाशकत्वाभिमतवाय्वादिषु । नहीति । तत्रापि तेजस्सूक्ष्मावस्थास्थितिरित्यस्मन्मतम्; न तु तन्मतम् । अन्वयव्यतिरेकाविशेषे, मुद्गरसंतानक्षणयोरिव मुद्गरपूर्वक्षणनाशयोरपि अन्वये व्यतिरेके च समाने । तुच्छस्य - नाशस्य । अत्यन्ततुच्छत्वं शशविषाणसोदरत्वम् । अनादित्वेति । सर्वस्यापि नाशस्येति शेषः । तुच्छत्वे - अभावे सति । स्वलक्षणे - तत्तद्भावरूपवस्तुन्यपि । अस्य - शशविषाणविलक्षणस्य । आश्रयासिद्धिमप्याह तत एवेति । उपचरित इति । अनुगतः पश्चात्तनः क्षणः यस्य सः अनुक्षण इति बहुव्रीहिसिद्ध इत्यर्थः । सहकारिणामपीति । कालादृष्टेश्वरमुद्गरादीनामित्यर्थः । अन्यथा द्वितीयक्षण एव नाशापत्तेः । सहकारिनिरपेक्षमेव कस्यचिद्धेतुत्वमिति बौद्धमते इदमिष्टमिति न शक्यमित्याशयेन अवर्जनीयत्वादित्युक्तम् । प्रागेव शक्त्यशक्त्यादिविरोधानां परिहृतत्वादिति भावः । व्याघात इति तत्प्रतियोगिकत्वं तत्तादात्म्यश्च व्याहतमिति भावः । यथा रूपस्य रस इति । रूपात् भिद्यमानो रसः रूपीयो न भवतीत्यर्थः । तद्भिन्नत्वं यत्र, तत्र न तदीयत्वम् । अत्र तदीयत्वमपि । अतस्तद्भिन्नत्वं न भवति, किं तु तत्तादात्म्यमिति भावः । गुणगुण्यभेदवादिमतानुसारेणेदम् । ध्रुवभावित्वादित्यस्य ध्रुवतया तदीयत्वादित्यर्थे तदात्मकत्वादिति फलति । यद्वा तेन सह ध्रुवभावित्वं नाम तन्नियतत्वम् । तत् तदधिकरणसर्वदेशकालवर्तित्वरूपं चेत्, तादृशार्थद्वयकल्पने मानाभावात् तदात्मकत्व एव पर्यवसानमिति विवक्षितम् ॥ २८ ॥
</details>



<details><summary>उत्तमूरु-वीरराघवः अलभ्यलाभः</summary>

''उत्तरोत्पादे च पूर्वनिरोधात्' इति सूत्रे श्रीभाष्ये विस्तृतेऽर्थे किञ्चिदंशप्रपञ्चनं क्रियते कालेति । उत्तरक्षणस्य पूर्वक्षणः कारणमिति बौद्धमतं न सिद्ध्यति । कार्योत्पत्तिकाले कारणस्य  
नष्टात् । अथ पूर्ववर्तित्वमेव हि कारणत्वम्, तत् पश्चान्नाशेऽपि भवेदिति चेत् - एको घटक्षणः  
स्वोत्तरकालस्थगोमहिषाश्वकुड्यपाषाणादिसर्वक्षणकारणं स्यात् । देशः कालो दिक् जातिर्वा उपाधिः, तदुपाधिककार्ये तदुपाधिकपूर्वक्षणः कारणमिति चेत् - देशादौ क्षणिकवपुषिक्षणिकभूते, कार्यकारणयोरेकदेशस्थत्वैकजात्याश्रयत्वादेर्दुर्वचत्वात्, केवलोत्तरत्वमात्रं वक्तव्यमिति सर्वस्यैकः कारणं स्यात् । ननु तद्देशसन्तानस्थकार्यं प्रति तद्देशस्थः क्षणः कारणमिति चेत् - तत्राह सन्तानेति । संतानैक्यव्यवस्था न स्यादिति पृथक्, वासनाना निजफलनियतिश्च न स्यादिति विषयान्तरम् । एते एव देशक्षणा एतत्संतान इति नियम एव कथमित्यर्थः । तत्कार्यत्वात् तत्सन्तानतेति न भवति, कार्यत्वस्यैव सर्वत्रापादितत्वात् । एव सन्तानैक्यनिरासादेव तदुक्तः फलनियमोऽपि न स्यात् । कर्तुरनुभवितुर्देहस्य तदन्यस्याऽऽत्मनो वा क्षणिकत्वात् कथ कर्मफलनियतिः अनुभवजन्यस्मरणनियतिश्चैकत्रेति प्रश्ने तैः समाहितम्, यस्मिन् संताने कर्मवासना अनुभववासना चानुवर्तते, तत्र फलं स्मरणञ्च, नान्यत्रेति । तन्न, अयमेवैतत्संतान इत्यत्र नियामकाभावात् । देशैक्यादेरभावात् । संताने कार्योत्पत्तिरभ्युपेयेत्यत्र तदुक्तमुदाहरणं तु न  
साधकम्; कार्पासकुसुमरक्तरूपोत्पत्तिः कार्पासबीजानां रञ्जकद्रव्यरञ्जिततया तादृशावयवानां  
क्रमेण पुष्पाकारेऽनुवृत्त्या भवितुमर्हति । यद्वा, ''एतेन लाक्षारसावसेको व्याख्यातः” इति न्यायकुसुमाञ्जलिवाक्ये कार्पासरसरूपरञ्जकद्रव्यसंस्कृतदाडिमबीजावभवानुवृत्तिवशात् दाडिमे रक्तपुष्पोत्पत्तिरिति व्याख्यानात् ''कार्पासे रक्तता यथा'' इत्यस्य कार्पासरक्तता यथा दाडिमबीजरञ्जनेन दाडिमकुसुमरागहेतुरित्यर्थो भाव्यः ॥ तत्र सर्वत्र कार्यकारणभावस्य व्यवस्थितत्वात् अवयवानां स्थिरतयाऽनुवृत्तिसंभवाच्चोपपत्ति । अत्र तु कार्यकारणभावव्यवस्थाविरहात् वासनानामप्यस्थिरत्वेन क्षणिकत्वेनानुवृत्तेर्दुवचत्वाच्च वैषम्यमिति श्लोकार्थः ।  
अतीन्द्रियस्य तु तस्येति । तत्र तत्र तदिष्टस्य कुर्वद्रुपत्वरूपधर्मस्येत्यर्थः । वह्निधूमत्वेति । वह्नित्वावच्छिन्नं धूमत्वावच्छिन्नं प्रति कारणमिति सामान्यकार्यकारणभावो हि न तदिप्टः क्वचित् वह्नौ सत्यपि धूमाभावात् । कारणक्षण इत्यस्य आरभत इत्यत्रान्वयः । यद्देशादिक्षणवर्ती तत्कार्यदेशेत्यन्वयः । तदेतत्सन्ततिव्यवस्थापकाभावादिति । त्वन्मते तद्घटसंततिरियम्, तदधिकरणैतद्देशसंततिरियम्, एतत्कर्माधारसंततिरियम्, एतदनुभवाधारसंततिरियम्, एतत्कार्पासबीजसंततिरियमिति दृष्टान्तदार्ष्टान्तिकादिसर्वसंततिव्यवस्थापकाभावादित्यर्थः ॥ २९ ॥
</details>



<details><summary>उत्तमूरु-वीरराघवः अलभ्यलाभः</summary>

सर्वक्षणिकमित्येतन्प्रत्यनीकतया एकमपि क्षणिकं नावश्यकमिति निरूगणप्रसक्तये अन्य-  
विदृगनुमानदूपणप्रप्यारभ्यते मेयत्वाद्यैरिति । मेयत्वात्(वस्तुत्वात् विपयत्वादित्येवं क्षणिकत्वे हेतवः । मितिविषयत्वाद्यपेक्षया लघुत्वात् विषयत्वं हेतुरन्ते । दृष्टान्तस्य जगदन्तर्गतस्य पक्षत्वव्यावृत्तये विगीतमिति विशेषणम् । विप्रतिपन्नमित्यर्थः । क्षणोपाधिवदिति । अखण्डे काले क्षणत्याद्युपपादनं वस्तुस्थैर्यवादिना उपाधिमादायैव वक्तव्यम् । न हि क्षणाधिककालस्थायिनः क्षणोपाधित्वं भवेत् । अतस्तस्य क्षणत्वमविगीतमिति शंकितुर्भावः । एवं सर्वं क्षणिकमिति चेत् - प्रत्यभिज्ञादिना बाधः इति क्षणोपाधौ क्षणिकत्वनिषेधेन दृष्टान्तहानिमुपपादयति स्थिर इत्यादिना । तमुपाधिं दर्शयति सामग्रीति । घटप्रागभावविशिष्टो घटकारणकलापः एकः क्षणोपाधिः । प्रतिक्षणमेकस्याः सामग्र्याः सुलभत्वात् न क्षणनिरूपणक्लेशः । कार्यप्रागभावस्यापि सामग्र्यन्तर्भावस्पष्टीकरणाय कार्यशून्येत्युक्तम् । सामग्रीशब्दार्थमाह इयमपि तद्धेतुसंघ इति । एकैकस्यापि हेतोः स्थिरत्वे कथं हेतुसंघस्य क्षणोपाधित्वमित्यत्राह नचेति । हेतुसंघोऽसौ न प्रत्येकहेतुः, नापि हेतुमिथस्संबन्धमात्रम्; किं तु ते एकविशिष्टापररूपाः । यथा मृद्विशिष्टचक्रविशिष्टदण्डविशिष्टकुलालो घटसामग्रीत्येवं यावत्कारणघटनं कार्यम् । ते प्रत्येकं स्थिरा एव । अथापि स्थिरेऽपि संघे क्षणोपाधित्वमस्ति । एकविशिष्टापररूपेण तद्ग्रहणे तस्य घटोत्पत्तिप्राक्क्षणमात्र एव सुवचत्वात् । क्रमवदुपाधिवदिति । यथा क्रमविशिष्टोपाधौ क्षणोपाधित्वं तथेत्यर्थः। यथा - क्रिया, ततो विभागः, ततः पूर्वसंयोगनाशः, तत उत्तरसंयोगः, ततः क्रियानाश इति क्रमे, क्रमवदंशद्वयग्रहणेन क्षणोपाधिरुप्यते, विभागप्रागभावविशिष्टक्रिया, पूर्वसंयोगनाशप्रागभावविशिष्टविभागः, उत्तरसंयोगप्रागभावविशिष्टः पूर्वसंयोगनाशः, क्रियानाशप्रागभावविशिष्ट उत्तरसंयोग इत्येवम् । तत्रैकैकस्य स्थिरत्वेऽपि विशिष्टे क्षणोपाधित्वम् - तद्वत् सामग्रीस्थलेऽपीत्यर्थः । क्रमवदुपधिभिरिति पाठोऽप्यस्तीव । तदा क्रमिकैर्विशेषणैर्वैशिष्ट्यात् क्षणोपाधित्वमित्युक्तं भवति । एवं श्लोकार्थः । विकल्पार्हे - भेदवत्तया सुवचे । क्षणसंभवत्वं क्षणे एकस्मिन् संभवः उत्पत्तिर्यस्य तत्त्वम् । क्षणमात्रवर्तित्वं खपुष्पादौ न, क्षणद्वयसंबन्धशून्यत्वं तु तत्रापीति विशेषः । अनिच्छत इति । कालातिरिक्तस्य क्षणपदग्राह्यत्ववारणार्थं हि कालपदम् । तेन विवक्षणीयं यस्तु किमिति भावः । सिद्धान्तबाधः - अपसिद्धान्तः । क्षणेतरस्येति । पक्षस्य जगतः कालातिरिक्तत्वात् क्षणत्वं न भवति । अतः क्षणेतरत्वमेव । एवञ्च जगत् क्षणद्वयसंबन्ध शून्यं सत्त्वादित्यनुमेयस्य धर्मस्य क्षणेतरत्वसाहित्ये, यदि क्षणेतरत् भूत्वा क्षणद्वयसंबन्धशून्यं स्यात् असत् स्यादित्यापादनात् व्याप्तिभंग इत्यर्थः । तत्र दृष्टान्तः खपुष्पम् । व्यतिरेकदृष्टान्ताभावेऽपि न क्षतिरिति च तन्मतानुसारेणाह एवमपीति । वैधर्म्यदृष्टान्ते इति व्यतिरेकव्याप्तिनिरूपणे इति यावत् । वैधर्म्यदृष्टान्तः इति प्रथमान्तपाठः श्रेयान् । वैघर्म्यदृष्टान्तरूपाश्रयो नापेक्षित इत्यर्थः । तद्गतेः - व्यतिरेकव्याप्त्यवगमात् । शून्यवादिना अधिकरणं विनैवाभाववचनात् तद्वासनावशात् तैरेतदुक्तिः । वस्तुतः खपुष्पस्य दृष्टन्तत्वमस्तीति प्रागुक्तम्, तत्र कुमारिलमपि प्रमाणयन् तत्कारिका-(श्लोकवा-निरा-१२३)माह अन्येपीत्यादिना । कारिकायां तस्मिन्निति पदं पूर्वार्धेऽन्वेति ।   
ननु सर्वस्य स्थिरशंकारहितत्वे जितमस्माभिरित्यत्र आत्मदृष्टान्तेन स्थिरत्वं वक्ष्यन् आत्मनां  
स्थिरत्वमुपपादयति सर्वस्य चेति । ननु न स्वार्थं प्रवृत्तिः किं तु स्वसंतानसमृद्ध्यर्थम्, वृक्षाङ्कुकुरार्थप्रवृत्तवर्षिष्ठपुरुषवदित्यत्राह न चेति । तथा चात्मदृष्टान्तेन सर्वं अक्षणिकं सत्त्वात् आत्मवदिति प्रतिकोट्यनुमानात् त्वदीयानुमानस्य क्षणोपाधिदूषणेन दृष्टान्तरहितत्वात् बाध इत्यर्थः । साध्यवैकल्यम् - आत्मरूपदृष्टान्ते अक्षणिकत्वरूपस्थिरत्ववैकल्यं प्रशमनीयमस्माभिः; यथा सर्वं क्षणिकं सत्त्वात् घटजलधरादिवदित्यत्र युष्माभिरस्मत्कृतसाध्यवैकल्यशंका परिह्रियते तद्वदित्यर्थः । स्वकर्तव्यः प्रशमनप्रकार उक्तः । उपरि चाह अस्ति चेति । इदमपि – आलयत्वाभिमताहमर्थभूतविज्ञानस्य सन्ततित्ववचनमपीत्यर्थः । नान्येति । देहस्यात्मत्वे बाल्ययौवनादिदेहभेदात् नान्यदृष्टं स्मरत्यन्य इत्यनुभवात् बाल्येऽनुभूतं न यौवने स्मर्येत । न च तदेकं भूतम्, देहस्योपचयापचयभेदादपक्रमादित्युक्तमुदयनाचार्यैः । एवं देहातिरिक्तात्मवादी क्षणिकज्ञानसंततिरूपात्मस्वीकारं कथं कुर्यात् । अतश्चार्वाकवच एव चारुः स्यादिति भावः । प्रवृत्तिविज्ञानं ज्ञानेच्छाप्रवृत्तिसुखदुःखादि । उपाधिदृष्टान्तः स्यात् । उपाधेः क्षणिकत्वे तदुपाधिहेतुर्दृष्टान्तो भवतु । हेतोरक्षणिकत्वे कार्यस्याप्यक्षणिकत्वप्रसंगादित्यर्थः । परिहरति मैवमिति । सहकारिनिरपेक्षमेकस्मात् कारणात् कार्यजननमिच्छतो बौद्धस्य मते हि कारणस्थैर्ये कार्यजननावृत्तिशंका । कारणकलापे सति कार्यम्; सा च सामग्रीक्षणा काले; तदन्तर्गतानिकारणानि स्थिराण्येवेति वदतोऽस्मान् प्रति नैवम् । सर्वस्थैर्येऽपि क्षणोपाधेरन्यथा निरूपणादिति भावः ।   
अनवच्छिन्नस्येत्यादि । अत्राऽऽनन्ददायिन्यतिरिक्तव्याख्याने पाठव्यवस्थापनमन्यथा । स्थितरीतौ विवक्षितोऽर्थ एवं स्यात् । अनवच्छिन्नं कालं क्षणपदेव गृहीत्वा कस्यचित् क्षणिकत्वं दुर्वचम् । स्वयमनित्यतारहितस्य क्षणिकत्वचरूपानित्यत्वानुपपादकत्वादित्याह अनवच्छिन्नस्येति । अनित्यताभावादित्यस्य, एवं क्षणोपाधिरित्यत्रान्वयः । कालस्वरूपस्यानित्यत्वाभावात् तत्स्वरूपमात्रे क्षणत्वस्य दुर्वचत्वात् एवं = पूर्वोक्तसामग्रीवदेव स्थिरः क्रियादिरपि क्षणोपाधिर्भवति । विशेषकैः मिथो व्यावर्तकैस्तप्रकर्षनिकर्षैश्च क्षणातिरिक्ताखिलकल्पना । इयं तावत् ईदृशकालभेदकल्पना  
सर्वलोकसाक्षिकीत्यर्थः । क्रिया क्रियातो विभाग इत्यादि प्रक्रिया प्रागुक्ता । ईदृशपरिच्छिन्नशब्दार्थसंख्याधिक्यन्यूनभेदेन संवत्सरमासादिकल्पनेति । सर्वस्याक्षणिकत्वमुपसंहरति क्षणकालेति । इयमित्यादि वस्तुस्थितिरित्यन्तमेकमेव वाक्यं वा सर्वस्य क्षणत्वं वा क्षणिकत्वं वा न भवति । काले क्षणिकत्वाभावात्, वस्तुनि क्षणोपाधित्वेऽपि क्षणत्वाभावात् प्रत्येकं क्षणिकत्वविरोधिस्थिरत्ववत्त्वाच्चेत्याह इयं तावदिति । इयमित्यस्य वस्तुस्थितिरिति विशेष्यम् । स्वमतविरोधात् - अपसिद्धन्तात् । योऽपीति । परमतासिद्धं स्वपतमात्रसिद्धं गृहीत्वा स्वगोष्ठ्यां व्यवहारः क्रियेत । स्वमतेऽप्यसिद्धमादाय केनापि सह व्यवहारो न युक्त इत्यर्थः । सिद्वान्ते कालः क्षणरूपेण परिणमतीति किञ्चिद्विशेषणविशेष्यरूपोपाधिं विनैव स्वरूपेणैव क्षणो निरुच्यते । तथा त्वया वक्तुमशक्यमित्याह क्षणभंगसाधनात् पूर्वस्य क्षणे क्षणे भंगः नाश इत्येवं भूतक्षणभंगे सिद्धे किल क्षणो दृष्टन्तः स्यात्, त्वया शास्त्रानभ्युपगमादित्यर्थः । उत्तरप्रागभावेति । पूर्वदेशसंयोगः, तद्धंसः, उत्तरदेशसंयोग इति क्रमे उत्तरसंयोगप्रागभावविशिष्टः पूर्वसंयोगध्वंसः क्षणोपाधिर्भवति । पूर्वे ध्वंसाभावात् । पश्चात् प्रागभावाभावत् । स्वपक्षे अस्य दृष्टान्तत्वासंभवात् युष्माभिरिति प्रयुंक्ते । तदनुसारेण चोपरि दृष्टान्तयेमेत्युत्तमपुरुषः । तेषु - प्रवृत्तिविकारेषु । द्वयोरिति । एकैकमपि वस्तु स्वान्येन वस्तुना सहापि दृश्यते, पृथगपि, अतोऽनेककालस्थितत्वं सर्वत्रेत्यर्थः ॥ ३० ॥
</details>



<details><summary>उत्तमूरु-वीरराघवः अलभ्यलाभः</summary>

''प्रतिसंख्याऽप्रतिसंख्यानिरोधाप्राप्तिरविच्छेदात्'' इति सूत्रार्थं मनसिकृत्य निरन्वयविनाशं निरस्यन् अक्षणिकत्वं पुनः स्थापयति दीपेति । उत्पत्तिर्विनाशश्चावस्थाविशेषौ; सर्वदा द्रव्यमनुवर्तते; अतो न निरन्वयनाश इति सिद्धान्तः । तार्किकाः मुद्गरादिना घटादिसंस्थानस्येव द्रव्यस्यापि नाशमिच्छन्ति । बौद्धस्तु तथा घटादिनाशवत् प्रतिक्षणमपि घटद्रव्यनाशोऽस्ति सर्वस्य क्षणिकत्वात् । परंतु तस्यास्फुटत्वादनुमेयत्वम् । तत्र तार्किकादिसंमतस्य प्रतिसंख्यानिरोध इति नाम । प्रतिक्षणभाविनो नाशस्य चाप्रतिसंख्यानिरोध इति । उभयोऽपि निरन्वय एव । अत एव निरन्वयविनाशः प्रतिसंख्यानिरोधः, सान्वयनाशः अप्रतिसंख्यानिरोधः इति आ दा. उक्तं न युक्तम् । मूलविरोधात् । प्रतिसंख्यादिशब्दार्थस्तु - संख्या घटादिबुद्धिः तत्प्रतिभटो नाशः; प्रतिसंख्यानिरोधः । मुद्गरादिनाशे ततः घट इति धियोऽनुदयात् । अनुमानतः प्रतिक्षणनाशस्थापने घट इति धियोऽनुवृत्त्या अन्योऽप्रतिसंख्यानिरोध इति । यद्वा नास्तीति प्रतिकूलबुद्धविषयो नाशः, तथा प्रत्यक्षविषयो नाश इत्यादिरीत्याऽप्यर्थो भाष्यव्याख्याने द्रष्टव्यः । अस्मन्मते दीपादेः प्रतिक्षणविनाश इष्टः । परं तु तेजसोऽवस्थान्तरापत्तिरेवेति न नाशस्य निरन्वयत्वम् । बौद्धस्तु दीपे अन्तिमदीपज्वालानन्तरं सर्वथा दीपानुपलम्भात् निरन्वयविनाशोऽस्मदेष्टव्य इति कृत्वा, तद्वत् प्रतिक्षणमपि तैलांशवर्त्यंशादिसामग्रीभेदायत्तायां विभिन्नायां दीपज्वालायामेकदीपद्रव्यानुवृत्तेरस्मदनिष्टत्वञ्च  
विमृश्य अन्तिप्रज्वालानां नाशस्येव सर्वस्य निरन्वयनाशत्वं स्थापयन् ईदृशादीपज्वालादिनाशदृष्टान्तेन घटादिनाशेऽपि द्विविधे निरन्वयनाशत्वं स्थापयति । तत्र दृष्टान्ते निरन्वयनाशमभ्युपगम्यापि दूषणं प्रथममाह । दीपस्य सदृशसंतत्युपेत एव ध्वंसः उत्तरोत्तरज्वालाकाले; न त्वपेतः । घटादेर्नाशे कपालचूर्णादिभावे विसदृशसंतत्युपेतो ध्वंसः, न त्वपेतः । कदाचित् - दीपनिर्वाणकाले दीपनाशः सदृशसंतत्युपेतो वा विसदृशसंतत्युपेतो वा न भवति । अतो निरन्वयत्वमनपलप्यमिति । निरस्यति बाधादेरिति । पिण्डत्वघटत्वकपालत्वचूर्णत्वावस्थाभेदेऽपि तदेवेदमिति द्रव्यैक्यप्रत्यभिज्ञया निरन्वयत्वबाधः । अप्रतिसंख्यानिरोधे निरन्वयत्वस्थापने चाश्रयासिद्धिः । सा चासिद्धिः क्षणभेदेऽपि सोऽयमिति प्रत्यभिज्ञाबलात् सिद्धा । अथ दीपदृष्टान्तमपि निरस्यति तत्रापि निरन्वयनाशानभ्युपगमेन अपि चेति । घटादौ नाशे सान्वयत्वेन दृढं मिते सति दीपादिनाशेऽपि तदनुमानात् दीपलयकालेऽपि दीपद्रव्यमस्त्येव, परंतु द्रष्टुमशक्यामवस्थां प्राप्य । जलस्य बाष्पभावे, तेजस एव निदाघे ऊष्मभावे तादृशावस्थाया इष्टत्वात् । तथा जले क्षिप्तो लवणखण्डोऽपि न दृश्यते । श्रुतिदर्शितश्चायं दृष्टान्तः । न च तादृशावस्थाऽपह्नोतुं शक्या; आचमने लवणरसग्रहणादिति श्लोकार्थः । क्षणरुचिः - विद्युत् । निरन्वयविनाशादिपदस्य सौगतोक्तमर्थमाह स इति । यद्भावे - यस्य विनाशस्य सत्वे वस्तुनि पूर्ववस्तुनो धर्मो वा धर्मि वा तदेकदेशो या नानुवर्तते, सः धर्माद्यन्वयरहितो विनाश इत्याशयेन निरन्वयविनाश इत्युच्यते । घटस्य कपालचूर्णादिभावे किञ्चिदंशानुवृत्तिरपि नेष्यते, क्षणिकत्वात् । तदिदं घटसंतत्यन्तर्गतनाशेष्वपि तुल्यम् । आ-दा. तु यद्भावे – नेति एकपदं कृत्वा धर्मादिर्यत्स्वरूपेणानुवर्तते, तन्न, कुतः, स निरन्वयविनाशः स्यादिति बह्वध्याहारेण व्याख्याति । तथा भूता - धर्मधर्मितदेकदेशानुवृत्तिरहिता । अस्तन्मते द्रव्यरूपधर्म्यनुवृत्तिः सर्वत्र नियता । धर्भानुवृत्तिरपि पाकादिना रूपादिपरावृत्त्यभावे । भागानुवृत्तिश्च बालयुवादिशरीरसंततौ दृष्टा । लीनदीपादिभागसत्त्वमभ्युपगमयति दीपोर्ध्वेत्यादिना । तदनंगीकारे बौद्धस्यानिष्टमप्याह अन्त्यदीपादेश्चेति । अस्त्वन्त्यदीपासत्त्वमित्यत्राह एवमिति । अन्त्यदीपमादायैवोपान्त्यस्यार्थक्रियाकारित्वरूपं सत्त्वं वाच्यम्, तदसत्वे तदभावः - असत्त्वमेवोपान्त्यस्य; एवं पूर्वपूर्वस्यापीति सर्वासत्त्वापत्ति ॥  
अवसितं क्षणभङ्गवादियद्धिमतनिरगनम् ॥ ३१ ॥  
आलक्ष्य काठिन्यमनेक एवं श्लोकस्य वृत्तेर्विवृतास्तु भागाः ।  
चार्वाकपक्षात् इत इष्यतेऽथ सारल्यतः संग्रह एव भूम्ना ॥
</details>



<details><summary>उत्तमूरु-वीरराघवः अलभ्यलाभः</summary>

अथ सर्वमाकस्मिकम्, स्वभावत एव भवति, न किञ्चित् कारणं कार्यं वेति चार्वाकवादो निरस्यते । पक्षचतुष्टयमिति । द्रव्यमनुवृत्तमेकम्; भिन्नभिन्नावस्थामपूर्वामादाय कार्यकारणभाव इति स्वपक्षः, अवयवद्रव्यादितोऽवयविद्रव्याद्युत्पत्तिरिति कार्यकारणभावस्तार्किकस्य, स्थितस्य सर्वस्याभिव्यक्तिरेव कार्यत्वमिति सांख्यस्य, प्रतिक्षणं द्रव्यभेदात् पूर्वमुत्तरस्य कारणमिति बौद्धस्येति पक्षचतुष्टयम् । सत्त्व इत्यादि श्लोके चतुर्थपादे किमपीत्यन्तं चार्वाकपक्षोक्तिः, यदीत्यादिना तन्निरासः । पादत्रयोणांशत्रयं तेन विकल्प्य निरस्यते । कार्यत्वाभिमतं किमपि पूर्वमेव सद्वा असद्वा । पूर्वमेव सत्त्वे तन्न साध्यं - कार्यं गगनवत् । [चार्वाकेण नित्यगगनद्रव्यानंगीकारेऽपि भूतान्तराभाव एव गगनमिति स्वीकारादभावस्याजन्यता । अस्मन्मते गगनमनित्यम्, तदज्ञात्वैवमुक्तिः ।] पूवेमसदिति द्वितीयपक्षे च तत्पुष्पवत् - गगनकुसुमवत् तुच्छत्वान्न साध्यं भवेत् । हेत्वित्यादि । हेतुः स्वप्राप्तं कार्यमुत्पादयति, अप्राप्तं वा । नाद्यः । पश्चाज्जायमानस्य पूर्वं कारणप्राप्तेर्दुर्वचत्वात् । अघटितस्य - अप्राप्तस्यैव कारणेनोत्पादनमिति चेत् - अप्राप्तत्वाविशेषात् मृत् घटमिव पटादिकमप्युत्पादयेदित्यति प्रसंगः । जन्मेत्यादि । कार्यस्य यत् जन्म - उत्पत्तिः, सा जन्या या अजन्या वा । द्वयमप्यसत् । पटस्य जन्म जन्यं चेत्, तज्जन्मजन्मापि जन्यम्, तज्जन्मजन्मजन्माप्येवमित्यनवस्था । अतो नाद्यः । प्रथमं जन्म अजन्यञ्चेत्, पटजन्म प्रागपि स्यात्; तथा च पटोऽपि प्रागिति कार्यक्षतिः - कार्यत्वहानिः । इत्याद्यैरिति आद्यपदेन वक्ष्यमाणानां भिन्नाभिन्नत्व - किञ्चित्काराकिञ्चित्कार - कुर्वत्त्वाकुर्वत्त्व- सव्यापरत्वनिर्व्यापारत्वादि विकल्पानां ग्रहणम् । न किमपीत्येतदनन्तरम्, इतिराक्रष्टव्यः । तथा प्राक ग्रन्थकृतैव श्लोकान्तरे उक्तत्वात् । इति यदि - इति चेत् - न तत्; स्वक्रियादेर्विरोधात् - बुभुक्षाशान्त्यर्थभोजनादिप्रवृत्त्याद्यभावप्रसंगात् । स्वक्रियाव्याघाते दर्श्यमाने हि कुतर्क उपरमतीति । तादर्थ्येन तदाश्रयवृत्तेरिति पाठे उपादानावस्थाविशेषस्य कार्यावस्थाविशेषाश्रये तादर्थ्येन = कार्यावस्थोद्देशेन वर्तमानत्वादित्यर्थः । तादात्म्येनेति पाठे सामानाधिकरण्यव्यपदेशः पदद्वयार्थयोः विशिष्टेऽपि वस्तु भवितुमर्हति चेत्, कथं तदसदिति । विरोधाभावादिति । तद्वदिति पाठे बाह्यवस्तुतदभावयोरिवेत्यर्थः । अभाववत्यपि प्रतियोगिसत्त्वे उपलब्ध्यभाववत्यपि उपलब्धिसंभवात्; अनुपलब्ध्या अभावसाधनेऽपि अभावेन सह पुष्पस्यापि संभवाच्च । भावाभावयोर्मिथोविरोधित्वोक्तौ व्याघातमप्याह किञ्चेति । विरुन्ध्यादित्यत्र यदीत्यर्थसिद्धम् । न द्वितीय इति । स्वविशिष्टे स्ववृत्तिरिति पक्षोऽपि नेत्यर्थः । तस्मिन्निति । त्रितयातिरिक्ते इत्यर्थः । विशिष्टेति । विशिष्टविषयकधियो विशिष्ट इति व्यवहारस्य चेत्यर्थः । पुत्रविशिष्टः पिता आगत इत्युक्तौ संबन्धांशे आगमनक्रियानन्वयात् विशेषणविशेष्यमात्रान्वय इति ज्ञापनाय संबन्ध्युभयमित्युक्तम् । किमत्रेति । अत्र - आधारत्वे । अन्यत्वमिति । अनिष्टमिति शेषः । अन्यत्वमपीष्यतामित्यत्राह न चात्रेति । गुणगुण्यादिस्थले अभेदवत् भेदस्यापि दृष्टत्वात् भिन्नाभिन्नत्वं कैश्चिदुक्तम् । स्वस्य स्वान्यत्वं तु न दृष्टमिति नेदमिष्टमित्यर्थः । न कुत्रापि भिन्नाभिन्नत्वमिति वादिनामेतदिष्टिर्न भवतीत्याह युष्मदिति । गुणगुण्युभयापलापघट्टे वृत्त्यनुपपत्तिविचारस्य संगतिः श्लोके दर्शिता तत इहेत्यादिना । तदर्थमाह एवमिति । वाकारेण पूर्वश्लोकोक्तधर्मानवस्थाविरहेऽपीति दर्शितम् । इत्ययुक्तमिति मूलं व्याख्याति इति परोक्तमयुक्तमिति । पूर्वपक्षिकृतो द्वेधा विकल्पो न युक्तः; तदभावविशिष्टे वा तद्विशिष्टे वेतिवत् केवलविशेष्ये वा इत्यपि विकल्पनीयम्; तथाच न प्रश्नावकाश इत्याशयेनाह न वयमिति । धर्मिमात्रे इत्युक्तौ तदभाववति धर्मिणि वा तद्वति धर्मिणि वेति संदेहापाकरणाय तद्विशिष्टे इत्युक्तम् । विशिष्टपदलभ्यं विशेषणत्वमविवक्षितमिति ज्ञापनाय वस्तुत इति पदम् । तदाश्रयो यद् वस्तु तत्मात्रे ; न तु तद्विशेषणेपीत्यर्थः । श्लोके न भवति तत एवेति । धर्मिणि सत्त्वादेव तच्छून्यता न भवति । तर्हि स्ववति स्वमस्तीति कस्मान्न प्रयोग इति चेत् - स्ववतीत्यनेनैव स्वस्य तद्वृत्तित्वस्य ज्ञातत्वात् तस्याज्ञाप्यत्वादेव, न तु स्वस्य स्वाधारत्वासंभवात् । विशेषणे विधेयधर्माधारत्वासंभवेऽपि प्रयोगदर्शनात् । यथा रूपवति रस इति । अत एव विशेषणान्वयानियमात् पूर्वपक्षिकृतमापादनमयुक्तमित्याह न चेति । एवं पटत्वेति । सर्वपुरुषं प्रत्यपि पटः पट एव, नीलो नील एव । अत एवोक्तमुदयनाचार्यैः', 'न हि नीलं कञ्चित् प्रत्यनीलम्' इति । तथा च स्वाभाविकधर्मस्य सर्वं प्रति एकरूपत्वात् कारणत्त्वस्य स्वाभाविकत्वे तन्तुः पटं प्रति कारणम्, घटं प्रत्यकारणमिति द्विरूपता कथमित्याक्षेपः । समाधिस्तु - घटत्वादिर्न सापेक्षधर्मः, कारणत्वादिस्तु सापेक्ष इति वैषम्यम् । अतः शुद्धकारणत्वं स्वभाव इति न ब्रूमः । किंतु पटकारणत्वं तन्तुस्वभावः घटकारणत्वं मृत्स्वभाव इति । सर्वैरपि तथैव गृह्यमाणत्वात् सर्वं प्रत्यपि तत् तथैवेति सुवचम् । न च सर्वदा कार्यापत्तिः सहकारिमतस्तस्य तत्कारणत्वं स्वभाव इत्येव व्यवस्थापनात् । तदुक्तम् कुसुमाञ्जलौ, 'तद्युक्तं तत्र तच्छक्तमिति साधारणं न किम्' इति । तदिदं स्यादेतदित्युपरितनग्रन्थे व्यक्तम् । सर्वः संबन्धो द्विष्ठ इति मनसिकृत्य शंकते अथ स्यादिति । संयोगस्य द्विष्ठत्वदर्शनादेवं शंका । सर्वस्यापि संबन्धस्य एकप्रतियोगिकत्वैकनिष्ठत्वदर्शनात् संयोगोऽपि तादृश एव, न तु द्विष्ठ इति माध्वाः । क्रियायाः, संयोगहेतुत्वात् क्रियासमानाधिकरणः संयोगः अक्रियद्रव्यनिरूपितः उभयकर्मजन्यस्थले तु तत्तत्क्रियाभेदात् संयोगभेद एवेति तैरुच्येत । काले सत्यसति वेति । अतिरिक्तकालपदार्थस्वीकारे तदभावेऽपीत्यर्थः । क्षणभंगपरिग्रहः - सर्वस्य प्रतिक्षणविनाशस्वीकारः । अन्यदनिच्छत इति । प्रत्यक्षातिरिक्तं मानं न चार्वाकस्वीकृतम् । प्रत्यक्षञ्च स्थिरत्वैकसाधकमिति भावः । लोकायतान्तस्थम् चार्वाकसिद्धान्ते स्थितम् । अन्तः=सिद्धान्तः । नन्वनुमानप्रामाण्यं प्रवृत्तिसामर्थ्यात् समर्थप्रवृत्तिहेतुत्वात् सफलप्रवृत्तिजनकत्वादिष्यते । न तथाऽऽगमे इत्यत्राह यत्रेति । सामर्थ्यमिति । अर्थः प्रयोजनं फलम् । संगतार्थकत्वं साफल्यमेव । आगमेऽपि ऐहिकफलसाधनचित्रादितो यथाश्रुतिफलप्राप्तौ तादृशवेदवाक्यानां प्रामाण्यम् । तत्सामान्याच्च तदितरेषां पारलौकिककलार्थानामपि प्रामाण्यमिति ।  
अथ कारणत्वेन व्यवह्नियमाणेषु पूर्ववर्तित्वसत्त्वेऽपि नियतपूर्ववर्तित्वस्य दुर्वचत्वात् कारणत्वं  
न सिध्यतीति शंकते अस्त्विति । त्रैकालिकत्वादिति । प्रागभावप्रतियोगिन एव हि कार्यत्वमिति भावः । जातेरिति । तन्तुत्वजातेः पटकारणत्वमिति भावः । सर्वासामिति । पूर्वत्वाविशेषात् मृत्त्वादिजातेरपि पटकारणत्वं स्यादित्यर्थः । न दृष्टमिति । पटोत्पत्तिदेशे मृत्त्वादिकं हि न दृष्टमित्यर्थः । किमत्रेति । तत्र तन्तूनामेव दर्शनम्, न तु तन्तुत्वस्येति साजातिरपि न कारणमिति भावः । जातिं विहाय पटव्यक्तिं प्रति तन्तुव्यक्तिः कारणमित्युक्तौ नियमस्त्यक्तः स्यात्; तस्यानेकव्यक्तिनिष्ठत्वादित्याह एकव्यक्तेश्चेति । ननु गगने कृत्तिकास्थितिदेशं संलक्ष्य रोहिण्युदयसमयोऽनुमीयते । तत्र नियमः कृत्तिकाद्येकैकव्यक्तिविपय एव दृष्ट इत्यत्राह कृत्तिकेति । नक्षत्रैक्येऽपि दिनभेदेनोदयव्यक्तिभेदात् अनेकोदयमादाय नियमग्रहणमिति भावः । एतेनेति । जातित्रैकालिकत्व-एकव्यक्तिनियमायोगयोः कथनेनेत्यर्थः । अस्त्वेवमित्यारब्धमाक्षेपं परिहरति अयमपीति । न जातिद्वयस्य कार्यकारणभावः । न व्यक्तिमात्रस्य, न वा तदन्यतरस्य; किन्तु एतज्जातिविशिष्टं प्रति एतज्जातिविशिष्टं कारणमिति सामान्यतो नियमः । तत्रापि न जातित्वेन जातिनिवेशः । जात्यतिरिक्तोपाधिभूतधर्मस्थलेऽपि तदिष्टेः । अनुगतैतद्धर्मावच्छिन्नव्यक्तीनां तादृशव्यक्तिभिः सह नियम इति । इयत्तानियमरहितेति । भूयोदर्शनविषये संख्येयत्ता नापेक्षितेति भावः । निरुपाधिकत्वं निर्व्यभिचारत्वं च तत्तत्संदेहे तन्निवृत्तये ज्ञातव्यम् । ननु घटत्वपटत्वाद्यन्यतमधर्मावच्छिन्नं प्रति मृत्त्वतन्तुत्वाद्यन्यतमधर्मावच्छिन्नं कारणमित्युक्तौ मृत्तः पटस्याप्यापत्तिरिति शंकां क्षिपति न चेति । एकैकधर्ममादायैव व्याप्तिग्रहः कार्यकारणभावश्च; न त्वन्यतमत्वेन सर्वग्रह इति भावः । नन्वन्यतमधर्मावच्छिन्नं करणमित्यवश्यं वक्तव्यम् । अन्यथा घटत्वपटत्वादिवत् वह्नित्वस्यापि कार्यतावच्छेदकतया तदवच्छिन्नं प्रति तत्तत् कारणमिति पृथगुक्तो अरण्यादितोऽपि वह्निजननात् नियमभंगः स्यादित्यत्राह तृणेति । उदयनाचार्योक्तरीत्या तृणस्य फूत्कारो द्वारं मणेस्तरणिकिरणसंपर्कः अरणेर्निर्मथनमिति व्यापारभेदवत् कार्यवैजात्यमपि सुवचम् । तथा ह्यग्नित्वाविशेषेऽपि प्रदीपः प्रासादोदरव्यापिनमालोकमारभते, न तथा ज्वालाजालजटिलोऽपि दारुदहनः नतराञ्च कारीषः । अतो वह्नित्वव्याप्यतत्तद्विजात्यावच्छिन्नं प्रति प्रत्येकं तृणत्वाद्यवच्छिन्नस्य कारणत्वान्न नियमभंगः । वह्नित्वरूपसामान्यस्यापि कार्यतावच्छेदसंपत्तये अनुगतशक्तिमत्त्वेन वा अन्यतमत्वेन वा तृणादीनां कारणत्वस्वीकारेऽपि न दोषः । कार्यतावच्छेदकं कारणतावच्छेदकञ्चोभयमन्यतमत्वेन गृहीत्वा कार्यकारणभावस्तु नेष्टः इति । शक्तिभेदसिद्धेरिति । हारीतमांसं हरिद्राग्निप्लुष्टमुपयोगे सद्यो व्यापादयतीतिवत् तत्रतत्र कार्यभेदात् शक्तिंभेदः । सांख्येति । अभिव्यक्तिवादिभिः सांख्यैरुत्पाद्योत्पादकभावरूपकार्यकारणभावो दूष्यते । कुर्वद्रूपतत्तत्क्षणमात्रकारणत्ववादिभिः सौगतैः अंकुरत्वावच्छिन्नं प्रति बीजत्वावच्छिन्नं कारणमित्यनुगतकार्यकारणभावः कारणस्य सहकारिसंपत्त्यपेक्षा च दूष्यते । चार्वाककृत उपप्लवश्च ग्रन्थान्तरेषु स्वल्पदृश्योऽपि अत्र श्लोके बहुविधो दर्शितः । तेपां नयास्तु लोकानुभवविरोधादप्रतिष्ठिता एव । नयप्रतिष्ठा चानुभवानुरोधित्वादस्मत्पक्ष एवेति । तत् सिद्धमनन्यथासिद्धनियतपूर्वकालसत्त्वमेव कारणत्वमिति ।तत्र सत्त्वांशमसहमानः शंकते यदत्रेति । एवं सांख्यसौगतेति सौगतनिरासः कृतः । सर्वशून्यवादिमतप्रियनिरास इह माध्यमिकमतस्थैरिति । खण्डनकारो जगदसत्यत्वसाम्यात् माध्यमिकमतानुयादिषु स्वयं प्रविश्य तान् सहायीकृत्यैवमाहेति ज्ञापनार्थं बहुवचनम् । पूर्वेति श्लोकार्थस्तावत् - हेतुत्वं नाम पूर्वकालसंबन्धनियमः । अनियतस्य पूर्वसंबन्धरहितस्य च कारणत्ववारणार्थमेतावत् वक्तव्यम् । एवमावयोरिष्टे तत्र लक्षणे सत्त्वस्यासत्त्वस्य वा प्रवेशाभावात् अत्र सत्त्वासत्त्वकथा न कार्या । 'सत एव कारणत्वात् कार्यस्यासत्तवं न भवति, असत्त्वे च कारणत्त्वं दुर्वचम्’ इति न वक्तव्यमिति । प्राक्कालेति । पूर्वसंबन्धनियमः खलु कारणे त्वयाऽत्र स्वीकृतः । स किं प्रमाणसिद्ध उतासिद्धः । आद्ये पूर्वकालनियतत्वेन प्रमाणसिद्धत्वं कारणस्येष्टं भवति । तथा प्रमाणसिद्धत्वमेव सत्त्वमिति असत्त्वं कथम् । यदि तदप्रामाणिकम्, तदा कथमुभयोस्तुल्यमिदमिति ब्रवीषि । नियमो हेतुत्वमित्यपि, प्राक्कालसत्त्वं हेतुत्वमिति सत्त्ववत् । त्वया न स्वीकार्यमिति । किञ्च नियमो नाम प्राक्कालिकासत्त्वाभावः । तच्च सत्त्वमेवेति कथं सत्त्वाघटितत्वोक्तिः । एवं सत्त्वस्य कारणत्वानन्तर्भावं तदुक्तं निरस्य, असतोऽपि कारणत्वमिति तदुपक्रान्तमंशमपि दूषयति अन्यदपीति । अन्तरिति । अयमर्थः - सत् कारणमिति वदता सत्त्वविशिष्टस्य कारणत्वमुच्यते, उत सत्त्वांशं त्यक्तत्वा धर्मिमात्रस्य । सत्त्वमन्तर्भाव्य विशिष्टं कारणमुच्यते चेत्, ततः - तर्हि तत् सत्त्ववैशिष्ट्यात् पूर्वमसदेव । तथा विशेषणीभूतत्वात् सत्त्वमपि कारणम् । न च सत्त्वे सत्त्वमस्ति । अतोऽसत् कारणमिति । नान्तर्भावितसत्त्वम् - समासात् अनन्तर्भावितसत्त्वमित्यर्थं त्यक्तसत्त्वाशं धर्भिमात्रं कारणं चेत्, तदा सुतरामसतः कारणत्वमिति । इदमिन्द्रजालमपनयति अत्रेति । पक्षद्वयेनापि सत्त्वसाधनात् विरद्धमेतत् । यदि सत्त्वमन्तर्भाव्य कारणत्वमुच्यते, धर्मिणि सत्त्वस्वीकारात् सदेव कारणम् । सत्त्वं विशेषणत्वेनास्वीकृत्य धर्मिण्येव कारणत्वमुच्यते, तदा तत्र स्थितस्य सत्त्वस्य कारणकोट्यननुप्रवेशनेऽपि बाधानंगीकारात् सत्त्वस्योपलक्षणमात्रत्वात् तद्वस्तु कथमसद् भवेत् । यत्तु सत्त्वे सत्त्वाभावादसतः कारणत्वमिति मतम्, तत्रापि प्रत्याह सत्त्वञ्चेति । तथा विकल्प्य दूषणचिन्तने असत्त्वेऽपि तथा विकल्पादिकमिति । स्वक्रियादिविरोधः - स्वप्रवृत्त्याहिना स्वोक्तेर्व्याहतत्वम् । सूत्रप्रभृति । चार्वाकमतबार्हस्पत्यसूत्रमारभ्य । समासेन सूत्रप्रभृतिभिः दुस्तर इति विग्रहो वा । तत्र हेतुमाह गुर्विति । तेभ्य इति । हेतुत्वासंमतौ, तेभ्य इति किण्वादिभ्य इति च पञ्चमी किमर्थेति । प्रत्यक्षेति । चार्वाकभाष्ये अथ, लोकायतमिति प्रथमसूत्रव्याख्याने, लोकः – प्रत्यक्षम्; तदायतं - ततो विस्तृतम् ततः प्रवृत्तं तत्फलमित्यर्थतात्पर्येण ततोऽधिकं तदायतमिति भाषितम्; अत्र अधिकशब्दः उपरि स्थितमित्यर्थकः फलभूतमित्यर्थे इत्याहुः । एवं लोकायतपदेन प्रत्यक्षञ्चार्थसाधकमिति ज्ञापितं भवतीत्याह चतुर्थपादेन । धर्ममोक्षयोरनंगीकारेऽपि मध्यमपुरुषार्थयोरिष्टत्वादपि कार्यकारणभाव इष्ट इत्याह अर्थेति । लोकवदिति । लोकायतमिति शास्त्रनाम कुर्वन् यत् लोकमतं तत् कथं न मन्यस इति भावः । अर्थं प्रतिपाद्य - परोक्तितो बुध्वा ॥ ३२ ॥
</details>



<details><summary>उत्तमूरु-वीरराघवः अलभ्यलाभः</summary>

ननु नियतपूर्वस्याप्यन्यथासिद्धत्वांगीकारे को दोषः । न च कार्यस्य तावता कादाचित्कत्वहानिः; नियतपूर्वस्यानुपलम्भबाधितत्वेऽपि कादाचित्कत्वस्यानेकत्र दर्शनादिति शंकायां कादाचित्कं सर्वं नियतपूर्वावधिकत्वात् सकारणकमेवेत्याह कादाचित्कस्येति श्लोकेन । रसोत्पत्तौ रूपादिवदिति । शलाटोः फलभावदशायां विलक्षणरूपरसाद्युत्पत्तिर्दृष्टा । न हि तत्र नियतमपि रूपं रसस्य कारणमिष्यत इति भावः । अहेतुत इत्येतत्स्थाने अनिमित्तत इति न्यायसूत्रे पाठः । कण्टकानां तीक्ष्णता, पुष्पाणां सौकुमार्यम्, ग्राव्णः काठिन्यमित्यादौ निमित्तं हि दुर्वचमिति भावः । प्रागभावमात्रमवधिः स्यात् । कादाचित्कत्वं स्वभाव एव भवत्वित्याद्याशंकापरिहारप्रणाली न्यायकुसुमाञ्जलौ संक्षिप्ताऽत्र विव्रियते । पूर्वावधिरिति । कार्यस्य सर्वस्य पूर्वोत्तरोभयावधिकत्वमनुभवसिद्धम् । कारणकलाप एव पूर्वावधिरित्युच्यते; कार्यध्वंसादिश्चोत्तरावधिरिति । सहीत्ययं हि शब्द उत्तरस्य नेयः, 'तत्पूर्व एवेति हि सिद्धमिति । तद्वत् - प्रागभाववत् । एतेनापि – कार्येणापि । अवधित्वेन नियच्छेदिति । सामग्र्या एव पूर्वावधित्वात् एकं कारणं सर्वकारणान्तरविशिष्टं सदेव स्वस्मिन्नवधिताकल्पकमिति भावः । अथ शंकामुखेन कादाचित्कत्वस्य स्वाभाविकत्वं हेतुनिरपेक्षत्वं निरस्यति । नित्यस्वभाववत् । नित्यानामात्मप्रकृत्यादीनामात्मत्वप्रकृतित्वादिः स्वभावो न हेत्वपेक्षः हेत्वपेक्षत्वे नित्यत्वव्यघातात् । अथाप्यात्मत्वादिकं हेतुनिरपेक्षत्वेपि प्रतिनियतमेव हीति शंका । चार्वाकेण नित्यवस्त्वनंगीकारेऽपि प्रतिवाद्यभिमतनिदर्शनेन तन्निरासप्रयासः । उत्तरार्धं कुसुमाञ्जलौ, ''निरवधित्वे अनियतावधित्वे वा कादाचित्कत्वव्याघातात्'' इत्युक्तस्य विवरणरूपम् । तत् सिद्धं नियतपूर्वावधिकत्वमावश्यकम्, तदेव सकारणत्वमपीति ।  
अथ श्लोकार्थः - कार्यस्य पूर्वकाल-उत्तरकालश्चेति कालद्वये उत्तरकालोऽनन्तः - अनवधिकः । पूर्वकालस्तु अनादिरपि सान्तः - सावधिकः । योऽयमस्य कालस्यावधिः - समाप्तिः, तस्य नियतिम् - अवश्यम्भावितां यत् कार्यात् पूर्वं सति - वर्तमानं करोति, तत् तत्कार्यकारणम् । यथा घटं प्रति दण्डचक्रकुलालादि । ननु दण्डादीनां सर्वकार्याननुगतत्वात् सर्वत्रानुगतः कार्यात् पूर्वं स्थितः कार्यप्रागभाव एवेति, स एक एव कारणं भवतु । अतः स एव पूर्वकालावधिनियतिकरः स्वयं कार्ये जाते नश्यत्त्वात् कार्यं प्रति पूर्वावधित्वेनापि कथनार्हश्चेत्यत्राह भावेति । भावरूपकारणमेव चार्वाकनिषेध्यम्, अभावरूपकारणसत्त्वेऽपि न दोष इत्याशयेनैवमुच्यते चेत् - तन्न युक्तम्; अस्मन्मते अभावस्य भावान्तरत्वेन भावकारणकत्वत्यागासंभवात् । अभावस्यातिरिक्तत्वेऽपि प्रागभावस्यानादितया कार्येणापि प्रागेव भवितव्यमिति तदनादितायां प्रागभावस्यैवासिद्धिः स्यात् । अतो दण्डचक्रादिभावपदार्थसहकारशून्यस्य प्रागभावमात्रस्य कार्यावधित्वं वा कार्यपूर्वकालावधिकरत्वं वा कारणत्वं वा दुर्वचम् । कार्यं निर्हेतुकं चेत् - हेतुं विना स्वभावत एव कार्यं कादाचित्कञ्चेत्, नैवम् - निरवधित्वरूपनिर्हेतुकत्वस्य कादाचित्कत्वस्य च मिथो विरोधात् । अतस्तदा कार्यं शशविषाणादिवत् अत्यन्तासद्वा, आत्मवत् त्रैकालिकसद्वा स्यात् । कादाचित्कत्वं स्वभावत्वादेष्टव्यमिति, निरवधित्वं त्याज्यम् । तथा अनियतयत्किञ्चिदवधिकत्वमपि त्याज्यम् । अयमेवावधिरिति नियमनस्यावश्यकत्वात् । अन्यथा यस्य कस्यापि प्राक् सत्त्वात् प्रागेव कार्यापत्तेः । अतोऽतिप्रसंगात्, 'नियतावधिकत्वे हेतुवादाभ्युपगमात्' इत्युदयनाचार्योक्तरीत्या सकारणकत्वसिद्धिरिति ।  
इति चार्वाकमताकस्मिकत्वभंगः ॥ ३३ ॥
</details>



<details><summary>उत्तमूरु-वीरराघवः अलभ्यलाभः</summary>

पूर्वं प्रकृतिविकृतिविभागचिन्तायां विशिष्टवेषेणेश्वरस्य कारणत्वस्थापनशेषतया पञ्चीकरणप्रस्तावे, कार्यस्यानेकांशसंयोगाधीनत्वे परमाणुकारणवादे कोऽपराध हति शंकायां १८ श्लोके काणादखण्डनमारभ्य क्रमेण कापिलसौगतचार्वाकमतान्यपि कार्यकारणभावविषये निरस्तानि । अथ स्वाभिहितेन्द्रिय – भूतादिसृष्टिविरुद्धानि मतान्तराणि निरस्यति नेत्रादेरित्यादिना । तार्किकैरेकैकज्ञानेन्द्रियस्य एकैकभूतविकारत्वं साधितमनुमानैः । तानि चानुमानानि इन्द्रियपक्षकाणि, ग्राह्यगुणपक्षकाणि, तज्जन्यज्ञानपक्षकाणि च भवन्ति । तत्रेन्द्रियपक्षकमनुमानं श्लोके साक्षादुक्तम् । अन्यत् व्याख्यायामुपलक्ष्यते । गुणेषु रूपस्य प्रथमत्वात्, अधिकग्राहकत्वादिना इन्द्रियेषु चक्षुषः प्राधान्याच्च रूपग्राहकं चक्षुः पूर्वमुच्यते, अन्यानि आदिपदेन । नेत्रादेरित्यस्य रूपादिग्राहकत्वेऽन्वयः । नियमयुतमित्यस्य व्याप्तियुक्तमित्यर्थः । नियमे सप्तम्यन्तसाध्यपदान्वयः । तथा च नेत्रादिगतं ग्राहकत्वं तैजसत्वादिसाध्यनिरूपितव्याप्तियुक्तमित्यर्थः । हेतुरित्यप्रयुज्य नियमयुतमिति विशेषप्रयोगः रूपादिग्राहकत्वरूपहेतौ विशेषणान्तरस्य निवेश्यस्य ज्ञापनाय । नियमयुतपदस्य पुनरावृत्त्या तस्यार्थान्तरस्य लाभः । तच्च नियमयुतम् - व्यवस्थायुक्तम्, इतराग्राहकत्वरूपविशेषणविशिष्टमिति यावत् । दीपादिर्दृष्टान्तः । इन्द्रियसंनिकर्षे व्यभिचारवारणाय हेतौ द्रव्यत्वमपि निवेश्यम् । यदीत्यादिना तत्खण्डनम् । अथापि नेत्रादेरित्यारभ्य पूर्वार्धमेकं वाक्यम् । अन्वयक्रमः प्रागुक्तः । रूपादिग्राहकत्वं नाम रूपादिग्रहकरणत्वं वा रूपादिग्रहकरणसहकारित्वं वा, रूपादिग्रहकारणत्वमात्रं वा । आद्ये  
(प्रथमपादोक्तविशेषणविशिष्टं रूपादिग्राहकत्वं करणतया चेत्) हेतुरसाधारणः स्यात्; सपक्षविपक्षव्यावृत्तत्वात्; विपक्षात् पृथिव्यादित इव सपक्षात् दीपादेरपि व्यावृत्तत्वात् । नेत्रादिरूपे पक्षे रूपग्रहकरणत्वमेव, न तु करणसहकारित्वमित्यसिद्धिः । तृतीये अञ्जनादौ  
व्यभिचार इति । चतुर्थपादेन प्रमाणविरोधादनुमानानां बाधितत्वमप्यस्तीत्याह ।  
रसस्यैवेतीति । इति शब्दः रसस्यैव ग्राहकत्वं आप्यत्वरूपसाध्यनिरूपितनियमयुक्तमित्यनुषङ्गज्ञापकः । एवमुपरि । दन्तान्तस्तोयमिति । अत एवोक्तं न्यायभाष्ये, (जम्बीरादिफले खण्ड्यमाने द्रष्टुः) रसगर्धिप्रवर्तितो दन्तोदकसंप्लव इति । स च संप्लवो ग्रस्यमानवस्तुगतं रसं सम्यक् व्यनक्तीति । निम्बत्वगिति । मीमांसापादुकायां (१४५) एकाक्षेति श्लोके निम्बत्वग्ग्रहणमेतत्समानार्थं वेति विमृश्यम् । तार्किकाः कुङ्कुमगन्धाभिव्यञ्जकतया गोधृतमपि निर्दिशन्ति । विषयपक्षकानुमानान्याह शब्द इति । गुणावान्तरजातिः गुणत्वव्याप्यजातिः शब्दत्वरूपत्वादिः । सजातीयगुणवतेत्यनेन  
शब्दरूपगन्धादेः शब्दरूपगन्धादिमदिन्द्रियग्राह्यत्वसाधने यथायथं तत्तद्गुणवदाकाशतेजःपृथिव्यादिरूपत्वमिन्द्रियेषु सिध्यति । इत्येवेति । पूर्वोक्त एवेत्यर्थः । अन्यथा वेति । ग्राहकत्वमित्यनुषङ्गः । संप्रयोगविशेषः - इन्द्रियसंनिकर्षः । शरीरयोगे इति कारिका तार्किकरक्षागता । साक्षात्कारसाधनत्वमिन्द्रियलक्षणञ्चेत्, इन्द्रियगतदोषेष्वतिव्याप्तिः । तद्वारणं शरीरयोगे सतीति दलेन । इन्द्रियसंनिकर्षेऽतिव्याप्तिवारणार्थमपि तद्दलं निवेश्यम् । इन्द्रियदोषस्तु न शरीरगतः । न च प्रमितीति प्रमोक्त्यैव दोषवारणमिति वाच्यम्, प्रमाणावान्तरभेदत्वमात्रविवक्षायां प्रमितिपदप्रयोगेऽपि । सामान्यत इन्द्रियलक्षणे तदयोगात् । अस्तु येनकेनापि पदेन दोषवारणम् । किमिह नस्तेन । विषयसंस्कारकस्येति । रसनेन्द्रियं मुखे यत्रयत्र, तत्रतत्र रस्यमानद्रव्यव्यापने द्रवीभूतं दन्तोदकमुपयुज्यत इति भावः । न्यायभाष्योक्तं त्वन्यत् । बुद्बुदशब्दः तत्तुल्याकारगोलकपरः । नेत्रादीत्यनेन गोलकादिविवक्षा वा तदतिरिक्तानुमानसिद्धवस्तुविवक्षा वा श्रौतेन्द्रियविवक्षा वेति विकल्प्य दूषयति किञ्चेत्यादिना । सामान्यत इति । रूपादिग्रहः सकरणकः क्रियात्वात् इत्याद्यनुमानं सामान्यतः करणसाधकत्वात् सामान्यतो दृष्टम् । तत्रैवेतरबाधरूपपरिशेषप्रवृत्तौ अतिरिक्तमित्येतावत् सिध्येत्, न त्वनहंकरिकत्वमपि । हैरण्यगर्भोक्तिः - योगानुशासनोक्तिः । अहङ्कारविशेषपदं न साक्षादहङ्कारत्वबोधकम् । किन्तूपादानोपादेयैक्याभिप्रायम् । अत एव विशेषपदमिति ॥ ३४ ॥
</details>



<details><summary>उत्तमूरु-वीरराघवः अलभ्यलाभः</summary>

अनुमानादिना मा बाधि । श्रुत्या बाधादस्मन्मतसिद्धिरिति सौबालश्रुतिमादाय शंकते तन्मात्रेष्विति । भाव्यमिति । तथा च तत्र पर्यायेषु लीयत इति पठितं व्यर्थं स्यात् । तत्पाठ एवात्राननुषङ्गज्ञापक इति भावः । आकाशप्रकृतित्वम् । आकांशमिन्द्रियेष्विति वाक्यात् आकाशं प्रति इन्द्रियाणां प्रकृतित्वम् । उक्त इति । ''पृथिव्यप्सु प्रलीयते, आपस्तेजसि लीयन्ते, तेजो वायौ लीयते, वायुराकाशे लीयते, आकाशः......तन्मात्राणि भूतादौ लीयन्ते'' इति लयक्रमोक्त्या तद्वैपरीत्येन सृष्टिक्रम उक्तप्रायः । भूतादिपदञ्च भूतानामादिः कारणमित्यर्थकं तामसाहङ्कारमाकाशकारणमाह । न केवलमेतत् । ''भूतादेराकाशमाकाशाद्वायुर्वायोरग्निरग्नेरापोऽद्भ्यः पृथिवी” इति च प्रथमखण्डे । तथाचेन्द्रियस्य नाकाशं प्रति प्रकृतित्वमित्याशयः । तत्तदिन्द्रियाप्यायकेति । 'अन्नमयं हि सोम्य मनः, आपोमयः प्राणः, तेजोमयी वाक्' इत्यादि श्रुतेरिति भावः । तथाच साक्षात्परम्परया च स्वलीनसर्वकार्यकाकाशसंसर्गरूपो विशेष इह आकाशमिन्द्रियेषु इत्येत्र विवक्षित इति भावः । तदवस्थापत्त्या - परम्परया शब्दतन्मात्नावस्थापत्त्या । बहुवचनोपपत्तिः - इन्द्रियाणि तन्मात्रेष्विति सप्तम्यन्त बहुवचननोपपत्तिः । प्रथमान्तबहुवचननिर्वाहमप्येवमेवोपर्याह । अत्रैवमित्यादिवाक्यं क्वचित् कुण्डलितम् । व्याख्यातमिति । व्यासार्यैः सुबालोपनिषदीति शेषः; तत्रैतदानुपूर्व्युपलम्भात् । एवमेतद्व्याख्याप्रदर्शनात् तत्सामरस्याय तथैव व्याख्यायत इति सूच्यते । तेनेदमपि ध्वन्यते - वायुराकाशे लीयत इत्यन्तेन पृथिव्यादिकं भूतान्तरे लीयत इत्युक्तम् । स च स्वस्वतन्मात्रद्वारेति ग्राह्यम् । आकाशस्य तन्मात्रद्वारा तामसाहंकारे लयो वक्तव्यम् । ततः  
प्राक् स्थूलानां भूतानां स्वाप्यायितसर्वेन्द्रियगतभूतांशैः संसर्गो भवतीति वक्तव्यम् । स प्रथमवाक्यस्यार्थः । स च संसर्गः तादृशाप्यायकभूतविलयस्थानभूततन्मात्रांशानां स्थूलभूतविलयस्थानभूततन्मात्रैः साकं मेलनमेवेति इन्द्रियाणि तन्मात्रेष्विति वाक्यस्यार्थः । तत्र आकाशस्यैकत्वात् अन्येषाञ्च बहुत्वात् वचनभेदः । पृथिवी स्वाप्यायितघ्राणगतस्वांशैः संसृज्यते । घ्राणाप्यायकपृथिव्यंशहेतुगन्धतन्मात्रांशो महापृथिवीलयस्थानतन्मात्रांशे तत्काले संसृज्यते इत्येवं यथायथं सर्वं विवक्षितम् । अथ सर्वांशविशिष्टं शब्दतन्मात्रं भूतादौ लीयते इति उपरितनवाक्येनोच्यते इति । एतेन सात्त्विकाहंकारकार्याणामिन्द्रियाणां सात्त्विके, तामसाहंकारकार्याणां तन्मात्रादीनाञ्च तामसे पृथगेव लयसंभवात् इन्द्रियतन्मात्रमेलनवचनं किमर्थमिति शंका निरस्ता । पृथिव्यादितत्तद्भूतं स्वस्वलयकाले इन्द्रियगत - तदाप्यायायकस्वांशस्यापि संग्रहाय इन्द्रियेषु संसृज्यते । अथ महापृथिव्यादिः इन्द्रियगतपृथिव्याद्यंशश्च गन्धतन्मात्रादितामापद्यते । एवञ्चेन्द्रियगतभूतांशतन्मात्राणां महापृथिव्यादितन्मात्राणाञ्चैकीभावः । [तदनन्तरमेवाहंकारे तन्मात्रलयः] इत्यर्थ एव सर्वव्याख्यातात्पर्यम् । आप्यायकांशलयस्यापि ज्ञापनाय पृथगुक्तिरिति । आप्यायनमिति । न तूत्पादनमित्यर्थः । अनपियद्भिरिति । न हि लोम्नामोषधीषु अप्ययस्य = लयस्य संभवोऽस्तीति भावः । श्लोके क्वचिदित्यस्य महाभारतादावित्यर्थः । आप्यत्वमिति । नेत्यनुषंगः ॥ ३५ ॥
</details>



<details><summary>उत्तमूरु-वीरराघवः अलभ्यलाभः</summary>

ज्ञानेन्द्रियवत् कर्मेन्द्रियसत्त्वमपि प्रमाणगम्यमित्याह रूपेति । क्रियात्वात् सकरणकमित्यनुमानस्य ज्ञानेन्द्रियसाधकत्वे कर्मेन्द्रियसाधकत्वमपि । प्रत्यक्षशरीरावयवभूतहस्तपादादिभिरेव निर्वाहे ज्ञानेन्द्रियकल्पना कुत इति च तुल्यमित्यर्थः । मनष्षष्ठान्येवेति । अनेन कर्मेन्द्रियस्वीकारे गीताविरोध इति शंका सूच्यते । षट्कावच्छिन्नेति । षण्मात्रभूतेत्यर्थः । सिद्धानुगममात्रम् । लोकव्यवहारसिद्धांशानुसरणमात्रम् । अनुगतलक्षणकथनासामर्थ्यं स्वदोष इति भाव्यम् । शास्त्रमेवानुसृतमिति ।  
तार्किकयुक्तेरसाधकत्वचिन्तयेति शेषः । सात्विकः - सत्त्वगुणभूयिष्ठः । एकादशकः – एकादशेन्द्रियवर्गः वैकृतात् - वैकारिकत्वेन प्रसिद्धात् सत्त्विकाहंकारात् । ननु सात्त्विकादेकादश जायन्ताम् । तथापि तत्र कतिपयमात्रे इन्द्रियत्वं बहुप्रमाणसंमतमिति शंकां परिहरति साधितञ्चेति । निगमविदः - निगमाचार्यनामकव्यासपराशरादयः एकादशापि न्यायपूर्वमक्षत्वेन मन्वते - अधिकरणविशेषे निगमानुकुलयुक्त्या साधयन्ति, ''हस्तादयस्तु स्थितेऽतो नैवम्' इति सूत्रेणेत्यर्थः । शरीरे जीवे स्थिते चक्षुरादीनामिव हस्तादीनामप्युपकारकत्वं यतः, अतो न कतिपयमात्रे इन्द्रियत्वम् । शरीरसंयुक्तत्वे सति जीवोपकारकत्वमिन्द्रियत्वम् । न च मुख्यप्राणेऽतिप्रसंगः । तत्र विवक्षितस्य शरीराश्रितत्वस्याभावात् । इन्द्रियाणां शरीराश्रितत्वं नाम शरीरोपचयापघातान्यतराधीनोपचयापघातवत्त्वमिति न्यायभाष्ये निष्कृष्टम् । यद्वा द्रव्यान्यत्वे सतीति विशेषणं प्राणवारणाय दीयतामिति भावः । श्लोके न्यायपूर्वमित्यस्य सप्तगत्यधिकरणे विचारपूर्वकमित्यर्थ इव, यायात् पूर्वं न्यायपूर्वम्, सकरणकं क्रियात्वादित्यनुमानात् प्रागेव निगमबलात् एकादशसु अक्षत्वं मन्वत इति च अर्थः । ननु लक्षणानुगम - जीवोपकारविशेषहेतुत्वादियुक्त्यासाधनीयविषये किं निगमनिरीक्षणेनेत्यत्राह क्रियेति । अलौकिकविशेषः - गोलकाद्यतिरिक्तत्वाहंकारिकत्वादिः । अनुमानं प्रवर्तमानं विशेषतो दृष्टं वा सामान्यतो दृष्टं वा । नाद्य इत्याह चन्द्रेति । व्यवधानं - तिरोहितत्वम् । विप्रकर्षः - दूरस्थत्वम् । चन्द्रबिम्वस्य परभागः दृश्यमानादन्यः पश्चाद्भागः कश्चिदस्तीति मत्यां सत्यामपि तत्रत्यविशेषा नानुमातुं शक्या इति भावः । पक्षेति । पक्षरूपो य आश्रयः, हेतुरूपो यस्तद्धर्मः, व्यापकेन साध्येन सह तस्यान्वयो यः, तदतिरिक्तेषु न प्रवृत्तिः; व्याप्तिपक्षधर्मत्वोभयविशिष्टहेतुसाध्यसाधकत्वमेव तस्येति भावः । न द्वितीय इत्याह साध्यसामान्यस्येति । विवक्षितविशेषविरुद्धेति । सामान्यमुखव्याप्त्या सामान्यमेव सिध्येत् । करणसामान्ये शरपरशुकलशादौ उपलभ्यमानाः विशेषाः भवदभिमतविशेषविरुद्धाः । तद्व्याप्त्या तदन्यतमरूपवत्त्वमूह्येत; न तद्वैलक्षण्यम् । सामान्यतो वैलक्षण्यानुमानेऽपि ईदृशं तदिति विशेषो दुरवधरः । विवक्षितविशेषस्यैव साध्यत्वस्वीकारे तदप्रसिद्धिः । तन्निरूपितव्याप्तेर्हेतावभावश्च; हेतोः करणत्वरूपस्य सामान्यत्वादिति भावः । अतोऽनुमानं गोलकादिविश्रान्तं स्यादिति ॥ ३६ ॥
</details>



<details><summary>उत्तमूरु-वीरराघवः अलभ्यलाभः</summary>

मनःप्रभृतीनां करणानामेकादशानामेव सात्त्विकाहंकारजन्यत्वेऽपि अन्तःकरणत्वं मनस इव  
महदहङ्कारयोरपीति सांख्याः । चतुर्थे चित्ताख्यमन्तःकरणमप्यस्तीति अद्वैतिनः । तदुभयनिरसनेन मनोमात्रस्यान्तःकरणत्वं स्थाप्यते सांख्यैरिति श्लोकेन । ननु सिद्धान्ते मनस एवावस्थाचतुष्टयात् बुद्ध्यहंकारचित्तशब्दवाच्यत्वमपीष्यते । एवं मनसस्त्रैविध्यमेव सांख्येष्टं स्यादित्यत्र, तथा नेति ज्ञापयितुं करणं त्रयोदशविधमिति वचनमुपात्तम् । तदा त्वेकादशविधमेव भवेत् । अन्यदपि वचनम् अन्तःकरणमित्यादि । महदहङ्कारमनोरूपं त्रयमन्तःकरणं भवतीति तत्प्रथमपादार्थः । दशधेत्यादि वाक्यान्तरम् । बाह्यं ज्ञानकर्मेन्द्रियदशकं महदादित्रयस्य ये विषयाः तान् आख्यातीति तदाख्यम् महदादिविषयविषयकमित्यर्थः । ज्ञानेन्द्रियैर्विषयेष्वालोचितेषु, मनसा च तद्विषयविकल्पाख्यविशदज्ञाने जनिते महदहंकारौ मयेदं कर्तव्यमिति अभिमानाध्यवसायहेतू भूत्वा कर्मेन्द्रियकार्यव्यापारेषु करणं भवत इति । तादृशश्रुत्यभावादिति । महदहंकारादेः करणत्वग्राहकप्रमाणाभावादित्यर्थः । ननु सुबालोपनिषदि सप्तमखण्डे अन्तर्यामिनिरूपणात्मके, यस्य पृथिवी शरीरमित्यादिना विभिन्नपृथिव्यादितत्त्ववत् मनोबुद्ध्यहंकारचित्तानामपि पृथक् शरीरत्वकथनात् अन्तःकरणचतुष्ट्यसिद्धिरित्यत्राह तत्तदिति । मनोवुद्ध्यादिवचनमात्ररूपं सर्वमपि वाक्यं तद्वचनमात्ररूपत्वात् करणतया तत्पृथग्विधत्वपरमपि नेत्यर्थः । मनोरूपकरणस्यैवावस्थाचतुष्कं तत्र विवक्षितम् । तत्र पञ्चमखण्डे व्यासार्यव्याख्यातरीत्या बुद्ध्यहंकारशब्दाभ्यां महदहंकारतत्त्वग्रहणेऽपि तयोः करणत्वं न सिध्येदिति भावः । कॢप्तिस्तु गुर्वी । वचनाभावेऽपि स्वयं कल्पने गौरवमित्यर्थः । ननु महतोऽध्यवसायहेतुत्त्वम् अहङ्कारस्य देहात्माभिमानहेतुत्वञ्च सिद्धान्तीष्टमेवेति कथं तयोर्न करणत्वमित्यत्रोपपादयति एकस्यैवहीति । मनसः आत्मधर्मभूतज्ञानगतसर्वावस्थासाधकतमत्वं श्रुतिबलादिष्टम् । मनस एव बुद्ध्यहंकारशब्दवाच्यत्वमपि चित्तशब्दवाच्यदृत्वमपीष्टम् । तथा; च तस्यैव सर्वतत्साधकतमत्वे स्थिते किमिति इतरत् करणत्वेन कल्प्यम् । तत्र यथायथं महदहंकारयोः मनस्तत्त्वोत्पादकत्ववत् सहकारिकारणत्वं काममस्त्विति भावः । करणमध्यपाठात् करणत्वमिति शंकां तत्र मनोवस्थाविशेषैकविषयत्वस्वीकारेण परिहरति चतुर्थपादेन । ननु मनस एव गर्वाख्याहंकारहेतुत्वे, अहंकारतत्त्वे गर्वरूपत्वपरभाष्यविरोध । अतो गर्वहेतुतयाऽहंकारस्य करणत्वमित्यत्राह अयमेवेति । अन्यार्थम्, तस्य तत्त्वस्य मुख्याहमर्थत्वनिषेपरम् । अन्वारुह्य - एतदतिरिक्तस्याहंकारशब्दवाच्यत्वाभावं कृत्वा । ‘अहंकारं बलं दर्पं’ इति त्याज्यत्वेनेष्टस्य, त्यक्तुमशक्यस्याहंकार तत्त्वस्य चैक्यमसंभवि । त्याज्यं तं प्रति करणत्वमपि तत्र न विवक्षितमिति भावः । शेषं भाष्यव्याख्यानेषु द्रष्टव्यम् । अक्लिष्टं निर्वहति अनुग्राहकत्वेति । मनसा गर्वे जननीये तत्त्वमिदमप्यनुग्राहकं वचनवलादितिभावः । अन्यथा, ''कामः संकल्पः....सर्वं मन एव'' इति वाक्यस्वारस्यं भज्येतेति ॥ ३७ ॥
</details>



<details><summary>उत्तमूरु-वीरराघवः अलभ्यलाभः</summary>

अन्तःकरणैक्यवत् बाह्येन्द्रियैक्यं किं न स्यादित्यत्राह एकमिति । एकं देहव्यापि इन्द्रियमेव चक्षुश्श्रोत्रपाणिपादादिप्रदेशभेदसंसर्गवशात् विचित्रज्ञानक्रियाजननशक्तिभेदं प्रपद्यताम्, किमिन्द्रियव्यक्तिभेदकल्पनयेति चेत् - आगमस्य नानेन्द्रियवादिनः सद्भावात् तेन बाधितत्वरूपो दोषस्तावत् प्रथमं भवेत् । प्रथममिति क्रियाविशेषणम् । आगमबाधितत्वं प्रथमं दूषणम् । त्वाचस्पर्शवेदनस्य सर्वदेहव्यापित्वात् चक्षुरादि हस्तादि प्रदेशेऽपि तत्सत्त्वात् प्रदेशप्रतिनियतत्वासिद्ध्यादिदूषणमप्यन्यत् संभाव्यते । नो चेत् - आगमस्याऽऽदरणं न भवति चेत्, सर्वजन्तुसंबन्ध्यप्येकमिति किं न स्यात्; एकस्यैव देहभेदसंसर्गवशात् प्रतिनियतशक्तिकल्पनसंभवात् । वस्तुतो युक्तिवादे देहातिरिक्ते एकस्मिन्नपीन्द्रिये मानाभावः । इन्द्रियस्य तत्तद्देहांशाश्रयणेनैव कार्यकरतया देहस्यैव तच्छक्तिसंभवात् । एवं देहस्येन्द्रियत्वरूपधर्मभाक्त्वाभावः तद्भिन्नतया तद्बोधकाम्नायवशादित्येव वक्तव्यम्; न गौरवाख्यो दोषः । अकॢप्तेः - अस्माभिरकल्पनात् । प्रमाणसिद्धत्वेनैव स्वीकारात् । तथाच तत्तदिन्द्रियभेदविषयागमसत्त्वात्, कल्पनाविरहाच्चेन्द्रियनानात्वमपि संमन्तव्यम् । नैव - मन्तःकरणानेकत्वे आगमोऽस्तीत्यर्थः । नानादेहमध्येषु वसत इत्यत्र मध्येष्वसत इति पाठो  
युक्तः । एकपुरुषपूर्वापरदेहपुरषान्तरदेहवर्तिन एकत्वं मध्येऽपि वर्तमानत्व एव स्यादिति । चक्षुरिति । देहव्याप्येकेन्द्रियपक्षे चक्षुर्गोलकावच्छिन्नप्रदेशस्य श्रोत्रावच्छिन्नप्रदेशस्य च मध्ये तदिन्द्रियाभावे कथं तदेकमिति । न कथञ्चिदिति । मध्ये नास्त्येवेति इन्द्रियैकत्वायोग एवेति चेदित्यर्थः । पुञ्जेति । एकत्वमिदमेकव्यक्तिगतं न, किंतु पुञ्जात्मकवस्तुनिष्ठं गौणमिति चेत् – तदा नानात्वमेवोक्तं भवतीति व्यर्थं पुञ्जत्वकल्पनं मध्ये निष्कारणस्थितिकल्पनञ्चेति भावः । ननु भेदवत् अभेदमपीच्छाम इत्येतत् दूषयति न चेति । सत्त्वाद्यैरिति । ''सत्त्वासत्त्वे द्वयञ्च द्वितयपरिहृतिः'' इत्येवं स्यादस्ति स्यान्नास्तीति जैनधर्मान् आदायेत्यर्थः । नचतत्तेत्यादावन्वयः । सत्त्वाद्यैरित्यस्य सत्त्वद्रव्यत्वमृत्त्वादिभिरित्यर्थविवक्षया प्रत्येकरूपेण भिन्नस्यापि सामान्यधर्मग्रहणेन तत्ता - तदेकता जैनवत् न वाच्येत्यव्यर्थः । स्पर्शनस्येति । त्वगिन्द्रियमेकमेव चक्षुरादिस्थलभेदेन कार्यान्तरनामान्तरभागित्यर्थः । अवयवीति । अवयव्येकत्वं जात्येकत्वं सादृश्यं चक्षुरादिसर्वेतरघटपटादिसर्वव्यावृत्तिरूपबौद्धसंमतापोहश्च  
एकत्वपदेन विवक्ष्यते चेदित्यर्थः । चतुर्थपादार्थवैशद्यायारभते देहेति । श्लोके - अपिनचेति ।  
अपिशब्दो हेतुद्वयसमुच्चये । चशब्दः पूर्ववाक्यार्थसमुच्चये । अत एव अपिचनेत्यप्रयोगः ॥ ३८ ॥  
इति इन्द्रियैकत्वदेहानतिरेकवादभङ्गः ॥
</details>



<details><summary>उत्तमूरु-वीरराघवः अलभ्यलाभः</summary>

'त एते सर्व एव समाः सर्वेऽनन्ताः' इति वाक्यसत्त्वेऽपि इन्द्रियाणां न विभुत्वं किंतु परिच्छिन्नत्वमेवेत्याह सूक्ष्माणीति । सूक्ष्मत्वमिदं नाणुपरिमाणत्वम् । अधिकदेशप्रवर्तित्वस्यावश्यकत्वात् । नाप्यनुपलभ्यमानत्वम्, तस्य विभुत्ववारकत्वाभावात् । अतः परिच्छिन्नत्वम् । इन्द्रियाण्येकादशापि परिच्छिन्नानीत्यर्थः । अन्यथा दोषमाह न यदीति । न चेत् सूक्ष्माणि, यदि विभूनि, तेषां चक्षुरादीनां मरणकाले उत्क्रमणगत्यादिकं कथं घटेतेत्यर्थः । इदमेव सूक्ष्मत्वं सूत्रोक्तमणुत्वम् । मनोविषये तत्रोक्तहेत्वपेक्षयाऽधिकं  
तार्किकोक्तमपि हेतुमनुमन्यते चित्तेति । न तावता तद्वत् परमाणुत्वनिर्बन्धः, अनित्यत्वभिया हि तैर्मध्यमपरिमाणत्वत्यागः । अस्माकं तु आहंकारिकस्यास्यानित्यत्वमेवेष्टमिति । सर्वेन्द्रियसमुदयने - चक्षुश्श्रोत्रादीनां स्वस्वविषयसंबन्धयौगपद्येऽपि युगपत् सर्वज्ञानानुत्पत्तिः धीक्रमः क्रमेणैवोत्पत्तिर्मानं भवतु । विषयेन्द्रियसंप्रयोगे सत्यपि मनसो युगपदनेकेन्द्रियसंयोगाभावादेव युगपद् ज्ञानानुत्पत्तिर्वक्तव्या । तथा संयोगाभावश्च परिमितत्वे सत्येव घटत इति । ननु देहे स्थितस्य परिमितस्य दूरतरविषयप्रत्यक्षज्ञनकत्वमं कथम्, असंनिकर्षादित्यत्राह वृत्त्येति । आघेयत्वरूपवृत्त्ययोगात् वृत्तिशब्दार्थमाह वृत्तिरिति । आप्यायकभूतस्येन्द्रियस्य च द्वयोः प्रसर्पकर्तृत्वे सहयोगे तृतीया । भूतमात्रस्य कर्तृत्वे तत्रेन्द्रियसंबन्धस्यैव कारणत्वात् भूतद्वारा तत्कर्तृत्वम् । अवतरणोक्तशंकां परिहरति श्रुतीति । कार्याणामनन्तत्वमसंख्यत्वम्, न तु विभुवम् । ज्ञानासमवायीति । असमवायिकारणेत्यर्थः । आत्माणुत्वेति । दृष्टान्ते साध्यवैकल्यमिति भावः । सर्वदेति । कदाचित् विशेषगुणशून्यत्वं तन्मते घटादिष्ववयविष्वाद्यक्षणावच्छेदेन । एवं महाप्रलये पूथिवीपरमाणुषु चास्ति, तद्गुणानां पाकजतया नाशात् । अतो व्यभिचार इति सर्वदेति पदम् । विशेषगुणसामान्याभावम्य सार्वकालिकत्वं सर्वदेत्युक्तम् । दूरस्थेति । विभुत्वे मनसोऽतिदूरस्थेनापि सह संयोग एव प्रत्यासत्तिरिति । अनुभवेति । स्वजनितानुभवसंस्कारविषयत्वमेव विषये प्रत्यासत्तिरिति भावः । दण्डश्च - बाधकञ्च । तथाच हेत्वाभासान्तरवत् अप्रयोजकत्वरूव्याप्यत्वा सिद्धिरपीत्यर्थः । जीववदिति । तत्र बालाग्रशतभागस्त्येत्यादिवशात् त्रसरेणुप्रमाणत्वम् । संकोच इति । अत इन्द्रियाणां परमाणुत्वं नास्मदिष्टम् । तार्किकमतेऽपि तेषां कार्यत्वान्न परमाणुत्वम् । तन्मतं मनसो यत् परमाणुत्वं तदिष्टावपि न दोष इत्याह मनसस्त्विति । सद्वारकेति । स्वजन्यानुभवसंस्कारेति प्रागुक्तद्वारकेत्यर्थः । विभुत्ववादप्रतिषेधेत्यनेन युगपद् ज्ञानानुत्पत्तिर्न परमाणुत्वं साधयेत् । साधकान्तरं तु तत्र नेति ज्ञाप्यते । समग्रैरपीति । सर्वसहकारिसंपन्नैरपीत्यर्थः । मनसो विभुत्वेऽपि अदृष्टविशेषरूपकारणाभावात् धीयौगपद्याभाव इति मीमांसकमतिं क्षिपति नचेति । चरितार्थत्वादिति । अदृष्टं दृष्टकारणोपहारेण कार्यकरम्, दृष्टसामग्रीसत्त्वे चादृष्टवैकल्यं दुर्वचमिति भावः । अतिप्रसंगादिति । तदुक्तं न्यायकुसुमाञ्जलौ, ''अन्यथा अन्त्यतन्तुसंयोगे सत्यप्यदृष्टवैकल्यात् जातु पो न जायेत बलवता कुलालेन दृढदण्डनुन्नमपि चक्रं न भ्राम्येत्' इति । तस्मात् दृष्टसामगीदृष्टौ कारणभूतादृष्टवैकल्यं दुर्वचम्, प्रतिबन्धकादृष्टं तु संभाव्यते इत्याशयेन प्रतिबन्धकाभावे इत्युक्तम् । ततोऽपीति । युगपद्ज्ञानोत्पत्तिवारणाय युगपदनेकेन्द्रियसंबन्धापादपरिमाणन्यूनपरिमाणत्वस्यावश्यकत्वेऽपि ततोऽपि न्यूनपरिमाणवत्त्व साधकं नेति भावः । अतिगौरवं चेति । विभुत्वकल्पनं तदधीनदोषवारकतया कारणान्तरकल्पनादिकञ्चेति । हैतुकगत्येति । विषया एव सूर्यरश्म्यदिसाहाय्यात् चक्षुर्बिलं प्राप्नुवन्ति प्रत्यक्षीभवन्ति, न तु चक्षुषो विषयदेशगमनम् । यथा प्रतिरूपग्राहकयन्त्रे इति तत्सरणिः । दृष्टान्ते यथाकथञ्चिदस्तु । प्रमाणानुसारात् चक्षुषो  
रश्मिर्गतिश्चास्तीति सिद्धान्तः । कणादश्चाह, ''नक्तञ्चरनयनरश्मिदर्शनाच्च' इति । आततामिति । अनेनेन्द्रियस्य प्रसर्पणं हि कण्ठोक्तम् । भाष्योक्तमिति । जिज्ञासाधिकरणे ख्यातिवाद इति शेषः । यथोक्तं भाष्ये इति पृथग्वाक्यम् । भाष्यवाक्यं त्विह नोद्धृतम् । तच्च ''आनन्त्यश्रुतिस्तु...उपास्यप्राणविशेषणकार्यबाहुल्याभिप्राया'' इत्येवम् । हृदयस्थानामित्यादिकं स्ववाक्यम्; न त्विदमानन्त्योपपादकम् । एतद्वाक्यार्थस्तु - परिमितानीन्द्रियाणि चक्षुश्श्रोत्रजिह्वाग्रादिस्थानवर्तीनीति तार्किकरीत्या वक्तव्यम् । सुबालोपनिषदि, ''हृदयस्य दशच्छिद्राणि भवन्ति, येषु प्राणाः प्रतिष्ठिताः'' इति सर्वेन्द्रियकन्दत्वं हृद इत्यावगमात् हृद्गतानि तानि प्राणापानादिवायुसहकारेण तदातदा चक्षुर्गोलकादिकं प्रति प्रसर्पन्तीत्यपि स्वीकार्यमिति । अथ स्वकार्यैरित्यनेन नानादेहप्रवेशमूलकासंख्कार्यस्वीकरणमिष्टं धीन्द्रियविषये युज्यते । न तु कर्मेन्द्रियविषये; तेषां प्रतिदेहं भिन्नत्वात् । 'मनष्षष्ठानीन्द्रियाणि प्रकृतिस्थानि कर्षति’ इति तावन्मात्रकर्षणस्मृतेः । अतः कर्मेन्द्रियाणामहंकारात् समष्टिरूपेणोत्पत्तिः, व्यष्टौ प्रवेश इत्यपि मा भूदिति शंकां परिहरति अत्रेति । प्रतिशरीरं कर्मेन्द्रियभेद इति यादवप्रकाशमतम्; नास्मन्मतम् । दीपग्रन्थानिर्वाहादिकं न्यायसिद्धाञ्जनादौ द्रष्टव्यम् । निरूपितञ्चेदमस्माभिर्दीयविवरणे ॥ ३९ ॥
</details>



<details><summary>उत्तमूरु-वीरराघवः अलभ्यलाभः</summary>

पूर्वश्लोके वृत्तिद्वारा करणत्वमुक्तम्; तद्विषयाक्षेपपरिहारायाह प्राप्येत्यादि । विमतं – प्राप्य ग्राहित्वविवादास्पदं चक्षुरादीन्द्रियं प्राप्यग्राहि - विषयं प्राप्य, विषयसंबन्धार्हवृत्तिमत् सदेवरूपशब्दादिग्राहकम् इन्द्रियत्वात्, त्वगिन्द्रियवत् । कथं देहस्थमिन्द्रियं विषयं बहिष्ष्ठं प्राप्नुयादिति चेत् - प्राप्तिः उक्तरीत्या वृत्तिद्वारा स्यात् । ननु वृत्तेरपेक्षायाम्, अम्बुकाचाद्यन्तरितं न गृह्येत, तस्य वृत्तिरोधकत्वात्, अत एवोक्तमप्राप्यग्रहणम्, ''काचाभ्रपटलस्फटिकान्तरितोपलब्धेः'' (न्या. द. ३.१.४४) इति, तत्राह वृत्तिमिति । 'न रुन्धे' इति पाठो युक्तः, न तु 'निरुन्धे' इति । दृष्टेः - इन्द्रियस्य (चक्षुषः) वृत्तिं - प्रसरम् अम्बुप्रभृतिद्रव्यं न प्रतिहन्ति । स्वच्छद्रव्यत्वात् तत्र प्रवेशो भवतीति भावः । नो चेत् - प्रतिरोधकत्वमेवेति अप्राप्यग्राहित्वस्वीकारे, योग्यं – प्रत्यक्षयोग्यं निखिलं कुड्यादिव्यवहितं विप्रकृष्टञ्चापि, समम् व्यवधानादिरहितद्रव्याविशेषं तदैव गृह्येत । तदुक्तम्, (न्या-द-३-१-४५) ''कुड्यान्तरितानुपलब्धेरप्रतिषेधः'' इति । एवं यत् पूर्वं गृहीतं पश्चात् छन्नम्, तदपि समं - पूर्ववदेव गृह्येन । अतः काचादिकं न रोधकम्, कुढ्यादिकं रोधकमिति व्यवस्था स्वीकार्या । ननु व्यकधानकाले योग्यत्वमपेति; अतो न गृह्य; इति चेन्न - वस्तुनः स्थिरत्वात्, तद्योग्यताऽपि हि न गलति; स्थिरैवेति । अन्येन तस्य तदैव दृश्यमानत्वाच्च न तदपगमः सुवचः । क्षणभङ्गपक्षेऽप्ययोग्यत्वं दुर्वचम्, योग्यपूर्वक्षणादयोग्यक्षणोत्पत्तौ मानाभावात् । तदाह समेति । समानसंततिरेव हि भवितुमर्हतीति श्लोकार्थः । क्रमयौगपद्येति । एतद्विवरणमिह 'ननु उन्मिषितमात्नं चश्रुः' इत्यादिवाक्ये भविष्यति । असंबन्धेति । अत्र सर्वत्र संबन्धपदस्थाने संबद्धपदं युक्तम् । अतिप्रसंग इति । असंबद्धस्यापि ग्रहणेष्टौ व्यवहितमपि गृह्येतेति अतिप्रसंगः स्यात् । नन्विदमतिप्रसंगापादनं संबद्धस्य सर्वस्य ग्रहणमिति पक्षेऽपि समम्, संबद्धस्याप्ययोग्यस्याग्रहणादिति चेत् - न तत्; योग्यं सत् यत् यत् अन्वितं - संबद्धे तद्ग्रहस्यैवेष्टत्वात् । ननु घटे गृह्यमाणे तद्गतरूपादिकमपि गृह्यते; न हि रूपादिनेन्द्रियस्य संबन्धोऽस्ति इत्यत्राह गृहीतस्येति । यद्यत् गृहीतम्, तत्रतत्र संबन्धोऽस्ति । स च संयोगो वा संयुक्ताश्रितत्वं वेति साक्षात्परम्परासाधारणः । अत एवाव्यभिचारात्; अन्यथा व्यभिचारात् । योग्यमयोग्यं सर्वमपि, संबद्धञ्चेत्, ग्राह्यमिति तु न; व्यभिचारादित्यर्थः । ननु प्राप्यग्राहीत्यस्य प्राप्य - संबध्य वस्तुज्ञानजनकमित्यर्थः, कर्मेन्द्रिये च न ज्ञानजनकत्वमिति व्यभिचार इत्यत्राह नात्रेति । व्यापारेण स्पृष्टेः - स्पर्शपूर्वकव्यापारस्येति यावत् । स्वसंबद्धविषयकक्रियाहेतुत्वं साध्यम् । क्रिया च क्वचित् ज्ञानं क्वचिदन्यो व्यापार इति भावः । यद्वा बाह्येति । बाह्यात्वे सति ज्ञानेन्द्रियत्वं हेतुः । मनसि कर्मेन्द्रिये च व्यभिचारवारणाय क्रमेण बाह्यज्ञानपदे । पद्मेति । पद्मदलानां शतम् एकोपर्यन्यदिति निक्षिप्य सूच्या वेधे क्रियमाणे युगपद्वेध इति प्रतीतिरस्ति । वस्तुतस्तत्र क्रमेणैव वेधः, तद्वत् । वाद्यन्तरेति । देशकालनैरन्तर्येणोत्पत्तिरिति प्राक् बुद्वोक्तम् । विषयस्य चक्षुषि प्रवेश इति च कैश्चित् । प्रमाणत इति । व्यवहितदर्शनमेव प्रमाणम् । तेन चक्षुरादिकं प्राप्यग्राहीत्यनुमानबाध इत्यर्थः । यदि प्राप्यग्राहि स्यात् व्यवहितग्राहि न स्यादिति न तर्कः । यथावत् प्रसरः पूर्णप्रसरः तदभावः पटतन्तुदेशे; रन्ध्रसत्त्वादत्यन्तनिरोधाभावः । परुवकशब्दप्रयोगः अधिकरणसारावलावपि (४-२-१२) भस्त्रिकान्तःपरुवकवदिति । परुवकं स्वच्छद्रव्यनिर्मितकरण्डविशेष इत्यानन्ददायिनी । उपरितनावरणरूपपरिच्छदसद्भावज्ञापनाय संपुटशब्दः । काचादौ छिद्रमस्ति । तत् किञ्चिद्द्रव्यमात्रप्रवेशानुकूलम्, द्रव्यान्तरप्रवेशाननुकूलमिति स्वपक्षः । व्यवहितकिञ्चिद्ग्राहकत्वतदभावौ स्वभाव इति स्वभाववादिपक्षः । काचादौ, रन्ध्राभावेऽपि किञ्चित् प्रवेष्टुं शक्नोतीति केषाच्चित् पक्ष इति पक्षत्रयम् । योग्यं सर्वे ग्राह्यमेवेति पक्षेऽतिप्रसंग उच्यत इति तृतीयपादमवतारयति सर्वत्रेत्यादिना । बाधकमिति पदद्वयम् अतिप्रसंगमित्यस्य विशेषणम् । समं गृह्येतेत्यस्यार्थद्वयमाह अविशेषात् युगपदिति, पूर्वमिवेति च । प्रसङ्गारूढमिति । यत् पूर्वगृहीतं पश्चात् छन्नं तदपि गृह्येतेति प्रसंगोऽप्यत्रेत्यर्थः । बाह्यप्रवेशेति । बाह्यस्याऽऽलोकस्य चक्षुषि प्रवेशेत्यर्थः ॥ ४० ॥
</details>



<details><summary>उत्तमूरु-वीरराघवः अलभ्यलाभः</summary>

शब्दमिति । श्रोत्रेन्द्रियं शब्ददेशं गच्छति, अत एव दिगादिग्रहणमिति प्रथमपक्षः सांख्यानुसारिणाम् । श्रोत्रदेशमागतः शब्द एव गृह्यते, अत एव दूरान्तिकादिभेदेन ग्रहणे  
विलम्बाविलम्बाविति द्वितीयः पक्षः । तदा दिगादिविषयेऽनुमानमेव, वीणादिमयूरादिविशेषवत् । दूरेति । दूरगतया जनतया शब्दग्रहः पश्चात्काले, अन्तिकगतया तु ग्रहणं पूर्वमिति भेदः श्रोत्रं प्रतिशब्दागमनविलम्बादेवोपपाद्यः । न च शब्दोत्पत्तिस्थले शब्दस्य चिरमवस्थानात् दूरस्थजनश्रोत्रवृत्तिर्विलम्बेन तत्र गत्वा तं गृह्णातीति शक्यम्; तथा सति तावति विलम्बेऽप्यासन्नजनानां शब्दग्रहणानुवृत्त्यापातात् । तथाऽननुभवादिति । एवं श्रोत्रमायातस्य शब्दस्य ग्रहं = प्रत्यक्षम्, अस्मिन् दिगादेः तत्तच्छब्दसंबन्धिदिग्भेदवीणादिकारणभेदादिविषयानुमितिञ्चाऽऽहुरिति । अनुमितिमपीत्ययम् अपिशब्दः प्रत्यक्षस्यापि ग्राहक इति वृत्त्यवसानवाक्यतोऽवगम्यते ।  
आकाशाप्यायितस्य सा कथमिति । श्रोत्रस्याहंकारिकतया आकाशभिन्नतया तेनाऽप्यायनस्य  
सुवचत्वेऽपि आकाशस्य महत्त्वात् तदाप्यायितत्वे सर्वदेशसर्वशब्दग्रहणमेव स्यात्, देशभेदेन  
वृत्तितदभावौ दुर्वचाविति शंका । विकारीति । आकाशस्य सांशतया आप्यायकांशन्यूनाधिकभावानुरोधेन ग्रहणवैषम्यमिति परिहारः । तवापि हीति । इदं पूर्वश्लोके ''स्वाभ्युपगतसाम्यात्” इत्यादिनोक्तमेव । जैनमतमनूद्य निरस्यति नचेति । दृश्यन्त इत्यत्र गृह्यन्त इति पाठ्यम् । गुणत्वोपपत्तेः - गुणत्वसाधकयुक्तिसत्त्वात् । प्रदेशैः शक्तमिति । प्रदेशविशिष्टत्वाकारेण शब्दग्रहणसमर्थश्रोत्रमित्यर्थः । पुद्गलत्वेति । पूरणगलनरूपव्यापारवत्तया परिच्छिन्नद्रव्यं हि पुद्गलशब्दवाच्यमिति । इति निगमयतीति । इत्याशयेन निगमयतीत्यर्थः । द्वितीयपक्षः श्रेयानित्याशयः । एके - वरदनारायणभट्टारकाः (न्या.सि) । तार्किकाः वीचीतरङ्गन्यायेन कदम्बमुकुलन्यायेन वा शब्दस्य श्रोत्रप्राप्तिं मन्यन्ते । तदसंमत्या शब्दस्याऽऽगतिमन्यथोपपादयति तस्य चाऽऽयातत्वमिति । शब्दो जातः निःसृतभेर्यवयवं वाय्वंशं वाऽऽश्रितः सन्नेव श्रोत्रदेशमायातीति भावः । निस्साणः = जयघोषणवाद्यम् । एतत्पक्षेति । शब्दसञ्चारपक्षेत्यर्थः । तत्र यद्यपीति । वीणादिशब्दे वैजात्यग्रहणवत् दिग्भेदे शब्दे वैजात्यग्रहणं नास्ति । अतस्तादृशविशेषस्य दुर्वचत्वेऽपि तैस्तैः अवधानवद्भिः पुरुषैर्विदितः, शब्दोऽयमस्मच्छ्रोत्रीये प्राच्यभागे गृहीतः, अयं प्रतीच्यभागे इत्येवं विशेषः दूरे शब्दोत्पत्तिस्थानदिग्भेदानुमाने लिंगं स्यात् संमतेष्विवेति । यथा वाय्वग्निजलादिकृतचलनदहनक्लेदनादिकमेकैकस्मिन् पार्श्वे उपलभ्य तत्तद्दिग्गतत्वं तत्रतत्रानुमीयते, तथेत्यर्थः । व्याख्यातारः इक्षुक्षीरादिमाधुर्यवदिति वदन्ति । हाठिकौ - हठकृतौ । दिगादिषु - दिगादिग्रहणे । कदाचिदिति । केचित् ग्रहणकाले अवधानरहिताः विपरीततयाऽपि दिशं गृह्णन्ति, शब्दस्य प्रतिश्रुतश्च भेदग्रहणादिव । भावेवेति । दिगध्यासहेतुत्वेनेष्टस्य धर्मस्य दिगनुमापकत्वं दिग्ग्राहकत्वमेव वा किं नेष्यत इत्यर्थः ॥ ४१ ॥
</details>



<details><summary>उत्तमूरु-वीरराघवः अलभ्यलाभः</summary>

प्रत्यक्षमिति । व्योम - गगनं प्रत्यक्षविषयः, नैल्यादिधीविशेषविषयत्वात् । नीलं नभ इत्यस्मदादिमतेश्चाक्षुषत्वात् । एवं कूपादिधियामपि मानत्वम्; तासामपि चाक्षुषत्वात् । खग इह पततीति - अत्र पक्षी डवत इत्यर्थः । आधार इति । इहेति गम्य - आधारः आतपो वा तत्तद्दिग्विशेषो वेति चेदित्यर्थः । तस्य चेति । आतपस्य चेत्यर्थः । खगादेरिव तस्य आधेयतया इहेति बोधविषयत्वं कथम् । इह खग इतिवत् इहाऽऽतप इत्यपि प्रतीतेः । ननु अवयवावयविभावापन्ने आतपे अवयवांशस्येहेति ग्रहणम् अवयव्यंशस्य चाऽऽतप इति पदेन इति अतिरिक्तावयविवादितार्किकप्रश्नं प्रतिवक्ति तस्यांशैरिति । अंशैश्चेत् - आतपस्यांशमादाय तथा बोधश्चेत्, इह आतपत्रसरेणुरेति प्रतीतौ त्र्यणुकस्यैव त्वन्मते तत्पदग्राह्यतया, तदाधारस्याणोरप्रत्यक्षस्य कथमिहेति ग्रहणम् । अतः तत् अंशवचनं तत्र शिथिलगति - दुर्वचम् । तर्हि इहेति आतपसमुदायग्रहणम्; प्रथमान्तेन तु एकदेशग्रहणमिति चेत् - तत्राह  
नचेति । व्योमादिशब्दस्याऽऽतपादिवाचित्वमातपत्वादिविशेषरूपेण या सामान्यरूपेण वा नानुभूयत इत्यर्थः । इह व्योम्नि खगः आतपः नमः मेघः वायुरित्येवं व्यवहारा हि खगादिसर्वातिरिक्तमाधारं ग्राहयन्तीति । आतपादिरूपत्वे, आकाशस्संभूतः आकाशाद्वायुरित्यादिश्रुत्यनिर्वाह इतीदमास्ताम्, प्रत्यक्षतोऽपिभेदः सिद्ध इति भावः । मलिनत्वेति । शांकरेऽप्युक्तं तलत्वमलिनत्वादि अध्यस्यतीति । गुणिलिङ्गत्वाच्चेति । धर्ममात्रग्राहित्वे नीलं नभ इति पदद्वयं न स्यात् । गुणमात्रग्रहणे 'गुणे शुक्लादयः पुंसि' इति कोशात् नील इति पुल्लिंगं स्यात् । नीलरूपविशिष्टमित्यर्थ एव द्रव्यसमानलिंगतेति । स्मृतिप्रमोष इति । गुणविशिष्टद्रव्यानुभवजनिता स्मृतिः ईषत्संस्कारप्रमोषात् द्रव्यांशं विहाय जातेत्यर्थः । भाष्यसूक्तितात्पर्यव्यञ्जनाय शंकापरिहारौ प्रवर्तयति नन्विति । नभश्शब्दार्थत्वायोगादिति । 'त्र्यात्मकत्वात्तु भूयस्त्वात्', ''वैशेष्यात्तु तद्वादः'' इति पञ्चीकृतगततत्तद्भूयोंशं एव हि तत्तत्छब्दार्थ इति भावः । तर्हि कथं निर्वाहः, तस्मिन् भूयोंशे नैल्याभावादित्यत्रोपपादयति नीलपटेति । यथा पटस्य शुक्लरूपे स्वाभाविकेऽपि रञ्जकद्रव्यगतनैल्यमादाय परम्परासंबन्धेन नैल्यस्य पटद्रव्यस्य च विशेष्यविशेषगभावेन व्यवहारः, तथा नभोनिविष्टपार्थिवांशनैल्यं नभोभूयोंशञ्च विशेष्यविशेषणभावेन गृहीत्वा नीलं नभ इति व्यवहारः । 'नैल्यमिदं नभोनिविष्टपार्थिवांशमादायैव सुवचम्, किं द्रव्यान्तरान्वेषणेनेत्याशयेनैव भाष्यम्, ''आकाशे चाविशेषात्'' (२-२-२३) इत्यत्र ''पञ्चीकरणेन रूपवत्त्वात् चाक्षुषत्वेऽप्यविरोधः'' इति । अस्यायमप्यर्थः - रूपवत्त्वादित्यस्य चाक्षुषत्वेऽन्वयः । रूपवत्त्वप्रयुक्तचाक्षुषत्वे वक्तव्येऽपि पञ्चीकरणसद्भावादविरोध इति । अतः चाक्षुषत्वेऽपीति अपिशब्दप्रयोगात् अचाक्षुत्वमेव भाष्येष्टमिति न शक्यम् । नीरूपस्यापि कालस्य प्रत्यक्षत्वसंमतेः । शिष्टमग्रिमश्लोके । रूपस्य वास्तवस्वाश्रयाशविशेष्यकतयैव ग्रहणमिति च न नियमः, पीतश्शंखः, नीलःपट इत्यादि ग्रहणात् ।  
पतनदेशतया - पतनं डयनम् । पतनक्रियावच्छेदकदेशतया । पतद्वस्त्वधिकरणतयेति नोक्तम् । पक्ष्यादिकं प्रति आकाशस्य मुख्याधारत्वे मानाभावात् । नन्वाधारोऽतातपादिरित्ययुक्तम् ।  
अधोगतिप्रतिबन्धकसंयोगानुयोगित्वरूपाधारत्वस्याऽऽतपे दुर्वचत्वादित्यत्राह इहेतीति । आधारशब्दस्य इहेसि प्रतीयमान इत्यर्थः । आतपादिरेव इहेति प्रतीयमानश्चेदिति पूर्वपक्षिवाक्यार्थः । आधात्वायोग एव, भवति कथमित्यादिनोच्यतो । तस्यांशैश्चेदिति । तद्द्रव्यावयवान् आदाय इहेति प्रत्ययश्चेदित्यर्थः । प्रत्येकमिति । तत्तदेकदेशः इत्यर्थः ॥ ४२ ॥
</details>



<details><summary>उत्तमूरु-वीरराघवः अलभ्यलाभः</summary>

रूपेति । गगनमप्रत्यक्षम्, इन्द्रियाग्राह्यत्वात् । तत्साधनञ्च विशेषाभावकूटेन । गगनमचाक्षुषं नीरूपद्रव्यत्वात्, न त्वाचं निस्स्पर्शत्वात् । घ्राणश्रोत्ररसनाः न व्योमग्राहिकाः द्रव्यानवगमकत्वात् । अन्यत् - मनस्तु न तत्प्रत्यक्षहेतुः साक्षात् बाह्याविषयकत्वादिति तस्मात् = तत्तदिन्द्रियग्राह्यत्वाभावकूटाद्धेतोरप्रत्यक्षं वियदिति चेन्न – बाधितो हि हेतुरित्याह प्रत्ययस्येति । रूपावश्यकत्वमन्वारुह्याह पञ्चीति । पटमलिनिमवत् - पटनैल्यवत् । भाषितं - भाष्ये (२-२-२३) उक्तं पञ्चीकरणकृतं नैल्यं पटनैल्यवत् परम्परयोपकुर्यात् – चाक्षुषत्वनियामकं स्यादिति । गुणादिषु व्यभिचारवारणाय द्रव्यत्वादिति । तार्किकमते योगिप्रत्यक्षविषयत्वस्य अस्मन्मते इन्द्रियनिरपेक्षेश्वरनित्यमुक्तप्रत्यक्षविषयत्वस्य चेष्टत्वादाह  
अस्मदादीति । अध्यक्षवेद्यं - प्रत्यक्षविषयः । गगनं नास्मत्प्रत्यक्षवेद्यमिति साध्यम् । इन्द्रियजन्यप्रत्यक्षाविषयत्वमेव साध्यञ्चेत्, तदाऽपि योगबलसहकृतेन्द्रियजप्रत्यक्षविषयमादाय व्यभिचारः स्यात् । परिशेषप्राप्तेरिति । नभः अस्मदादिप्रत्यक्षविषयः अनुभवान्तराविषयत्वे क्षति अनुभूयमानत्वादिति प्रत्यक्षपरिशेषणं परिशेषः । संभवात् = नभःप्रतीतेजीयमानत्वात् । सिद्धेपीति । अनुमानस्य वर्तमानत्वेऽपि तत्प्रकाराज्ञानेऽपि प्रतीषयानात्वादित्यर्थः । बाह्यत्वादिति । आश्रयासिद्धिरूपदोषादिति भावः । नन्वागमानंगीकारिणा सह प्रत्यक्षाप्रत्यक्षविवादे कथमुभयसंमतत्वं गगनस्येत्यत्राह आस्तामिति । पृथिव्याद्यतिरिक्तस्येति । ''न च व्योयवागातपादौ'' इति प्राक् व्युत्पादितमेतत् । तत्स्वीकारे अप्रत्यक्षत्वस्वीकारे । समर्थः स्यादित्यत्रान्वयः । ननु चाक्षुषत्वाय रूपवत्त्वोपपादकभाष्यविरोध इत्यत्र तत् अन्याशयमित्याह भाष्येत्विति । वैभवादिति । यत् चक्षुर्मानग्राह्यद्रव्यं तत् रूपवदिति कालव्यावृत्त नियमं स्वीकृत्येति भावः । वस्तुतश्चाक्षुषत्वं यत्रयत्र तत्रतत्र रूपवियकत्वमित्येव नियमः; न तु तत्र द्रव्ये तद्गतरूपविषयकत्वमितीत्याशयेनाह यथेति । नहीति । देवपिशाचाद्यदर्शनादिति भावः ॥ ४३ ॥
</details>



<details><summary>उत्तमूरु-वीरराघवः अलभ्यलाभः</summary>

निष्क्रमणादिना आकाशानुमानं सांख्येष्ट निराकृत्य शब्दगुणकतया तत्साधनं कणादकृतम् ।  
तत्राऽऽह शब्दस्येति । शब्दविशेष्यकत्वकिञ्चिदाधारकत्वसाध्यकानुमितौ न विलक्षणगगनस्य  
विषयत्वम् । स्वेच्छातः कथितो य इह गगनविषये परिशेषक्रमः, सोऽतिप्रसंगेन विपरीतप्रसंगेन च दुस्स्थः । अतिप्रसंगो वक्ष्यते - स्पर्शो न पृथिव्यादिधर्मः नीरूवेन्द्रियग्राह्यत्वादिति स्पर्शाधारस्य पृथिव्याद्यतिरिक्तत्वापत्तिरिति । एवं विपरीतप्रसंगोऽपि, शब्दो न विभुगुणः बाह्येन्द्रियग्राह्यगुणत्वादिति । ''निष्क्रयणं प्रवेशनमित्याकाशस्य लिंगम्' (वै. द. २-१-२०) इति सांख्यपक्षमुयक्षिप्य निराचकार कणादः, निष्क्रमणादिक्रियां प्रति गगनस्य समवायिकारणत्वं वा अन्यविधकारणत्वं वा न भवति । कुड्यादिमूर्तद्रव्यसंयोगे सति प्रतिबन्धाच्चलनाभावात् चलनं प्रति मूर्तद्रव्यसंयोगाभावः कारणमित्येतावदेव, न तु गगनस्य कारणत्वमिति, ''संयोगादभावः कर्मणः'' इत्येतदन्तैः सूत्रैः । तदेतत् स्मारयति निष्क्रान्त्यादेरिति । न तद्धीः - न गगनानुमितिः । हेतुमाह नभसीति । कुड्यं भित्तिः । भित्तेरन्तर्गगने सत्यपि असौ निष्क्रमणादिर्न भवति यतः, अतो गगनमकारणम् । आवारकैः कुड्यादिभिर्निष्क्रमणादिक्रियानिरोध इति चेत् - तर्हि तदभावदशादेव स इति किं गगनेति भावः । तस्य सच्छिद्रत्वेति । आकाशः सच्छिद्रः स्यादित्यर्थः । सच्छिद्रत्वाभावेति पाठो न कल्यः । नहीत्यादि वाक्यतः, 'तदलिंगमेकद्रव्यत्वात् कर्मणः', 'कारणान्तरानुकॢप्तिवैधर्म्याच्च' इति सूत्रद्वयार्थवर्णनम् । अस्मदीयं वैशेषिकरसायनं द्रष्टव्यम् ॥ ४४ ॥
</details>



<details><summary>उत्तमूरु-वीरराघवः अलभ्यलाभः</summary>

ननु यद्याकाशस्य क्रियाहेतुत्वं न स्यात्, आकाशोऽवकाशप्रद इति कथमुच्यते । न्यायदर्शनेऽपि (३-१) ''गन्धक्लेदपाकव्यूहावकाशदानेभ्यः पाञ्चभौतिकं शरीरम्' इति अवकाशप्रदत्वमुपक्षिप्तमित्यत्राह यत्त्विति । चतुर्णां भूतानां प्रतिघातकत्वादवकाशप्रदत्वं नास्ति । तदभावेऽवकाश इत्येतावानेव तदर्थः । आकाशोत्पत्तेः प्राक्, तथा आकाशं विना प्रकृतिमहदहंकारादिमात्रं यत्र, तत्र चावकाशस्य चलनादेरिष्टत्वात् । अयं श्लोकार्थः – शास्त्रतः - शास्त्रे आकाशोऽवकाशप्रद इति यत् । कथितं कथनं वाक्प्रयोगः, तत्र इत्यैदम्पर्यमूह्यमित्यन्वयः । एतदर्थपरत्वं तर्क्यमित्यर्थः । तमेवार्थमाह याऽसावित्यादिना । स्पर्शभाजां चतुर्णां वायुतेजोजलमहीरूपाणां भूतानामन्योन्यप्रतिघातित्वमस्ति । तत् आकाशोत्पत्तेः प्राक्स्थितेषु तत्त्वेष्विवाऽऽकाशेऽपि नास्तीति । तथा च तत्राऽऽकाशपदमाकाशपर्यन्तसर्वतत्त्वपरम् । इदमेवोपपादयति नयदीति । न यदि = अन्यथा, अन्येषु प्रकृतिमहदादिमात्रेषु अवकाशः स्थितः कथं निर्वाह्य इति । ननु चतुर्णां भूतानामप्यवकाशप्रदत्वमस्ति, सिद्धो वा योगी वा भूमौ निमज्जति उन्मज्जति हीत्यत्राह सिद्धेति । यथा जले मज्जन्तो वयं जलमपसार्य तत्र प्रविशामः, तथा सिद्धादयो भूमावपि तदवयवान् अपनीयैव मज्जनादि कुर्वन्ति, स्वप्रभावात् । अतिवेगात्तु तत्रापनयनांशादर्शनमस्माकम् । आकाशान्तपदार्थस्थले तु एवं तत्तदंशापनयनं नास्ति, किं तु अप्रतिघातस्वभावादनपनीयैव गतिरिति विशेषः । इत्यादि सिद्धप्रतिपादनादिति । इत्युन्मज्जनादिकर्तृतया सिद्धपुरुषादेः प्रतिपादनादित्यर्थः । जन्मेति । ''जन्मौषधिमन्त्रतपस्समाधिः सिद्धयः'' इति योगसूत्रम् (४-१) । भूतेति जातेत्यर्थकम् । पक्षान्तरमाह केचित्त्विति । अणिमादिशक्तिसंपत्त्या आकाशादिगतात्यल्परन्ध्रांशे सिद्धादिशरीरप्रवेशः काव्यादौ दृष्टेरिवेति प्रथमपक्षः । निरवयवे तु ब्रह्मादौ रन्ध्रवर्णनानुपपत्त्या अप्रतिघातपक्ष एवाऽऽदरणीयः ॥४५॥
</details>



<details><summary>उत्तमूरु-वीरराघवः अलभ्यलाभः</summary>

ननु आवारकाभावमात्रादेव निष्क्रमणादिः, नत्वाकाशादिति प्रागुक्तमयुक्तम् । तादृशाभावातिरिक्तस्याकाशस्यैवाभावात् । यत्तु कुड्यान्तरप्याकाशोऽस्तीति, तत् स्वकल्पनामात्रम्, अन्यथा तस्य तत्रावकाशप्रदत्वापत्तेरिति बाह्यमतं क्षिपति सदिति । विहायः - आकाशः न आवरणाभावमात्रम्, सद्रूपेणैव, किञ्चित्प्रतियोगिकत्वं विनैव भानात् । भाव एवात आकाशः । अथ आवरणाभाव इति किं आवरणसंसर्गाभावः, तदत्यन्ताभावो वा, तद्ध्वंसो वा, तत्प्रागभावो वा, तदन्योन्याभावो वेति विकल्प्य निरस्यति संसर्गेति । ''नास्ति घटो गेह इति घटे गेहसंसर्गप्रतिषेधः'' इत्युक्तं कणादेन (९.१.१०) । उतश्च न्यायकुसुमाञ्जलौ, ''भूतले घटो नास्तीति, संयोगो ह्यत्र निषिध्यते'' इति । ध्वंसस्य प्रागभावस्य च प्रतियोगिसमवायिदेशमात्रवर्तित्वात् गेहाधिकरणकाभावोऽयं न घटस्य ध्वंसः प्रागभावो वा । नाप्यत्यन्ताभावः, धटस्य कदाचित् गेहे भावात् । अन्योन्याभावोऽपि न, घटकालेऽपि तत्प्रतीत्यापत्तेः । नापि किञ्चित्समयमात्रवर्ती सामयिकाभावः तस्य पञ्चमस्यागणनात् । अतो गेहे घटसंयोगप्रतिषेध एवायम् । संयोगश्च संसर्गत्वात् संसर्गस्य संसर्गिद्वयग्रइणमन्तरेणाग्राह्यत्वात् तदुभयसहित एव गृह्येत । नभ इत्यत्र आवरणाभाव इत्यत्र च तथा संसर्गिद्वयाभावान्न संसर्गाभावो विषयः । अधिकरणग्रहणे तु तस्यैवाकाशशब्दार्थता स्यादित्यर्थः । अत्यन्तेति । अत्यन्ताभावो हि त्रैकालिकोऽभावः । स कदाचित् आवरणे स्थिते तदधिकरणे कश्च भवितुमर्हति । अवरणनाशरूपः प्रध्वंसाभावः आवरणसमवायिकारणे आवरणात् पश्चात् स्यात् । आवरणप्रागभावश्च तत्रैवाऽऽवरणोत्पत्तेः प्राक् स्यात् । आवरणेषु च स्थलान्तरे उत्पद्य वर्तमानेषु तद्ध्वंसप्रागभावौ न कुत्रापि सुवचौ । अजननिः अनुत्पत्तिः प्रागभावः । जननिशब्द उत्पत्तिवाचकः मातृवाचकोऽपि । नाशः प्रागभावोऽत्यन्ताभावश्चावरणेषु सत्सु न स्युरिति तृतीयपादार्थः । 'आवरणे उत्पद्य स्थिते, नाशप्रागभावौ न स्तः । आवरणे तदधिकरणे कदाचित् स्थिते तदत्यन्ताभावश्च कदापि न स्यात्’ इति तात्पर्यम् । न च तत्रैव भविष्यत आवरणस्य प्रागभावः, अतीतस्यावरणस्य ध्वंसश्चावरणाभावः स्यादिति वाच्यम्; तर्हि आवरणसमवायिकारणं तत्रास्तीति स्वीकर्तव्यम् । आवरणसमवायिकारणानामपि आवरणत्वसंभवात् कथं तत्र सामान्यत आवरणध्वंसप्रागभावाविति । तादात्म्येति । आवरणान्योन्याभावप्रतीतिर्नाम एकस्मिन् आावरणे आवरणान्तरतादात्म्याभावधीर्वा अनावरणे आवरणायोन्याभावधीर्वा । तं तमर्थं - प्रथमा आवरणमेकम्, द्वितीया अनायरणभूतञ्चार्थं विहाय न स्यात् । तत्सत्त्वे तदेव भावात्मकं नभः स्यात् । आवरणकाल एव चाऽऽवरणाभावरूपं नभ इष्टं स्यादिति श्लोकार्थः ।  
आवरणेषु - आवरणदेशेषु, असत्त्वात् - आकाशस्यासत्त्वात् अयमाकाश आवरणाभाव एव । तर्हि व्योमादिर्भावशब्दः कथमित्यत्राह तदिहेति । तर्हि समदेशत्वरूपतलत्वादिप्रतीतिः कथमित्यत्राह अत्रचेति । कथञ्चिदपीति । त्वन्मतेऽपीति यावत् । प्रतियोगिगतानामिति । यथा दीपाद्यालोके गच्छति तदभावरूपच्छायायां गच्छतीति व्यवहारः, तथेति भावः । असौ - अभावे भावधर्माध्यासः । अस्तीत्यत्र असतीति पाठे अभावे इति तदर्थः । आलोकाभाव इति । तमसीत्यर्थः । शशशृगं तीक्ष्णमिति । शशश्रृंगं स्थूलाग्रं न भवतीति वक्तव्ये श्लिष्टप्रयोगोऽयम् । यातीत्यादिष्विति । 'एष वन्ध्यासुतो याति शशश्रृंगधनुर्धरः मृगतृष्णाम्भसि स्नातः खपुष्पकृतशेखरः' इत्यादिषु शब्दज्ञानानुपाती विकल्प इति वदन्तीत्यन्वयः । 'शब्दज्ञानानुपाती वस्तुशून्य’ इत्यस्य शशश्रृंगमिति शब्दज्ञानानन्तरं शशशब्दे शशजन्तुत्वस्य श्रृंगशब्दे श्रृंगत्वस्य तच्छब्दद्वयसंबन्धे पौर्वापर्ये अर्थभूतसंबन्धत्वस्य चाऽऽरोपः । अतः शशीयशृंगरूपवस्त्वविषयकत्वमित्यर्थो युक्तः । अन्यथापि - तार्किकादीष्टे भावातिरिक्त एवाभाव इति पक्षेऽपि । अभावप्रतियोगित्वमिति । असदित्यस्य अविद्यमानमित्यर्थे एतदर्थसिद्धिः । सतोऽभावः असदित्युक्तौ द्वितीयार्थः । न विद्यते सत् यत्रेति विग्रहे भावरूपधर्मशून्यत्वमिति तृतीयार्थः । स्वभिन्नवस्तुमात्रवृत्तिधर्मशून्यत्वमिति यावत् । नञो भेदार्थकत्वे अन्यद्वा किञ्चिदिति । तदा सत्त्वं नाम किमिति विचार्य दूषणं वक्तव्यम् ।  
त्वदुक्तयुक्त्यैव अत्राऽऽवरणमस्तीति प्रतीतिरूपयुत्त्यैव । अत्र - भेदनदशायाम् । स्वात्मनि -  
स्वस्मिन् । बाधकाभावादिति । क्लिष्टनिर्वाहः क्कचिदिष्ट इति सर्वत्र स न युक्तः । किञ्चाऽऽकाशस्याप्यधिकरणं प्रकृत्यादिकमपि कदाचित् तत् विवक्ष्येत । निराधारं वस्तु गृहीत्वा तदिहेति प्रयोगे तु इह जगति ब्रह्मेत्यत्रेवाऽऽधाराधेयभाव विना संबन्धमात्रं सप्तम्यर्थः । भेदाभाव इति । इहाकाश इति यथा आवारणाभावातिरिक्तमेव इहेति गृह्णाति, आधाराधेययोर्भेदावश्यम्भावात्, तथा इह श्येन इत्यपि आवरणाभावातिरिक्तमेव गृह्णात्वित्यर्थः । त्वदनभ्युपगतस्येति । आकाशपदार्थं तुच्छं ब्रुवता इहाकाश इति कथं प्रदर्शनमिति भावः । प्रतिबन्दीति । प्रतितर्कप्रयोगे स्वमते वस्तुसंमतिर्नापेक्षिता । अतः इहावरणाभाव इत्यत्र यदि इहेति आवरणाभावातिरिक्तपरम्, इहाकाश इति त्वद्वाक्यमपि आकाशातिरिक्तपरं स्यादित्यापादनमिति भावः । इष्टापत्तिरिति समाधत्ते इह मूर्ते इति । इह तारकेति - यदिति । तारकां प्रति आकाशादेरधिकरणत्वायोगात् इहशब्दो नाधिकरणसमर्पकः; तथा इह गगनमित्यपि । तथापि गगनमिति पदेनैव गगनस्य प्रतीतत्वात् तदतिरिक्तनभो मा भूत् । तद्रूपं नभस्त्वस्तीति भावः ।  
अथ 'यदि तत्राऽऽकाशः स्यात्, निरवकाशं न किञ्चित् स्यात्' इत्युक्तं निरस्यति आवरणेष्विति । आवरणदेशेष्वित्यर्थः । अवकाशो नाम निरावरणवस्तु । तत्र वस्तुसत्त्वेऽपि  
निरावरणत्वाभावात् अवकाशाभाव एवेत्यर्थः । अयोग्येति । खस्य पुष्पस्य च मिथोऽनन्वय एवायोग्यता । खपुष्पवैलक्षण्यं मृगतृष्णायां दर्शयति मृगेति । अत्राधिष्ठानं वस्तु किञ्चिदस्तीति भावः ।  
सत्येव - भावपदार्थ एव । सत्येव दुःखाभाव इति । प्रामाणिकत्वरूपत्त्वभावेऽप्यक्षतमिति  
भावः । असत्प्रतियोगिकनिषेधोऽपि त्वया स्वीकार्य इति शंकते नन्विति । यत्र क्वचित् विनश्यदवस्थे वस्तुनि । सर्वस्मिन् - उत्तरक्षणस्थायिन्यपि । अन्यत् सर्वमपीति । अनिर्वचनीयं नास्ति, निर्विशषं नास्तीत्यादिकमपीत्यर्थः । यत्रयत्र वस्तुत्वं तत्रतत्र सद्भेदासद्भेदोभवाभावः, तत्रतत्र तत्तद्विशेषाभावकूटाभाव इत्येवंरीत्याऽर्थवर्णनमिति भावः । नात्रास्तीति । शशवर्तिनि श्रृंगाभावे श्रृंगत्वारोपः तद्गते स्थूलाग्रत्वाभावे तीक्ष्णत्वारोप इत्युक्तावपि सत्येवाऽऽरोपः; अभावस्यापि प्रामाणिकत्वरूपसत्ववत्त्वात् । वर्णक्रमनिर्देशवत् - जबगडदशादिप्रयोगवत् ।  
द्वितीयादिपादव्याख्यानमारभते आवरणेति । संसर्गाभावभेद एवेति । ‘नास्ति घटो गेहे‘  
इत्यत्र घटात्यन्ताभावायोगात् घटसंसर्गाभाव इत्युक्तम् । संसर्गश्च तत्र संयोगः, तस्याभावश्च तत्प्रागभावो या ध्वंसो वेति काणादसरणिः । तदा अत्यन्ताभावस्य संसर्गाभावता न स्यात् ।  
अथापि संबन्धिद्वयसापेक्षसंबन्धप्रसक्तिस्थल एव ध्वंसतप्रगभावात्यन्ताभावप्रतीत्या, साम्यात्, तादात्म्यसंबन्धानवच्छिन्नप्रतियोगिताकाभावसामान्यं संसर्गाभाव इति नवीननिष्कृष्टम् । तद्रीत्या अत्यन्ताभावस्य संसर्गाभावभेदत्वं ग्राह्यम् । अथवा अत्रेदं नास्तीत्यधिकरणसापेक्षोऽभावः संसर्गाभावः । इदमिदं नेत्यन्योन्याभावस्तु व्यधिकरणविभक्त्ययभावात् तद्विलक्षणः । विधिः - अस्तीति भावप्रतीतिः तादात्म्यस्थले एकेनैव । एकत्रानेकतादात्म्याभावात् । संसर्गे तु विधिरेकेनापि; यथायथमेकानेकसंसर्गसत्त्वादित्यर्थः । असंभवस्येति । नहि सर्वावरणध्वंसः, सर्वावरणप्रागभावः अत्यन्ताभावो वा क्वचिदपि सुवच इति भावः । सिद्धिश्चेत्यन्वये व्यवहितान्वयरूपदोषात् अन्यथाऽऽह दूषणसमुच्चये वेति । अतिप्रसंगस्येति । शशशृंगाभावो नास्तीत्याद्यपि स्यादित्यूह्यम् । निरस्त इति । प्रतियोग्यप्रसिद्धौ अभावाप्रसिद्धिरेव । तस्मात् घटःपटो नेत्यत्र घटपटतादात्म्यं न प्रतियोगि अप्रसिद्धत्वात् - किं तु पटतादाम्यमात्रम् । तत् पटे प्रसिद्धं घटे निषिध्यते । एवमन्याभावेऽपि । अस्तु तादृशतादात्म्याभाव एवाऽऽकाश इत्यत्राह सर्वत्रेति । भेदः तत्तद्वस्त्वनुयोगिकः, न तु किञ्चिद्देशानुयोगिक इति भावः । मिथस्संयुक्ते इति कथनं तादात्म्याभावे संसर्गाभाववैलक्षण्यज्ञापनार्थम् । एवमाधारावश्यकत्वमुक्त्वा, स आधारः आवरणभूतो वाऽन्यो चेति विकल्प्याह इदमिति । विरोधः । आवरणे कथं तत्तादात्म्याभाव इति । आकाशप्रतीतिविषयेति । आवरणसामान्याभाव एवाऽऽकाशप्रतीतेरिति भावः । द्वितीये - अनावरणे आवरणतादाम्याभावस्य विषयत्वे । नहीत्यादि । श्येनादिगत्यप्रतिबन्धकदेशस्यैव प्रतीतिरिति भावः ॥ ४६ ॥
</details>



<details><summary>उत्तमूरु-वीरराघवः अलभ्यलाभः</summary>

नित्यत्वादीति । आदिपदेन विभुत्वग्रहणम् । द्रव्यं नवधा विभज्य पृथिव्यप्तेजोवाय्वतिरिक्तानामाकाशादीनां पञ्चानां नित्यत्वं तत्र मनोव्यतिरिक्तानां चतुर्णां विभुत्वञ्च तार्किकैर्वर्णितम् । मनसस्तु अणुत्वम् । भाट्टैस्तु मनोऽपि विभु मतम् । सांख्या अम्बरमनित्यमविभु च वदन्तोऽपि तत्कारणं प्रकृतिं विभ्वीमाहुः । शास्त्रेण प्रकृतेर्नित्यविभूतिपरिच्छिन्नत्वावगमात् अविभुत्वमेव स्वीकर्तव्यम् । नित्यत्वं तु तस्या अस्माकमपीष्टमेव । तदत्र तत्रतत्र तत्तदंगीकृतशास्त्रविरुद्धाकारासिद्धिरुच्यते । श्लोके साध्यासंभवमात्रकथनेऽपि व्याख्यादर्शितरीत्या हेत्वसिद्धिरपि यथायथं भाव्या । अम्बरादेरित्यादिपदेन मनसो ग्रहणम् । पूर्वमिन्द्रियप्रस्तावे मनोविषये वक्तव्यमुक्तमेव चित्ताणुत्वे इत्यादिना । अत्र तदनुवादमात्रम् । एवं मूलप्रकृतिविषयेऽपि । आकाश एव प्रकृतः । साधहेतून् आह निरवयवेति । निरवयवद्रव्यत्वादिति, सर्वदा स्पर्शरहितद्रव्यत्वादिति च आकाशमनःप्रभृतिसाधारणम् । सर्वदा निस्स्पन्दत्वे सति क्रियात्वादिति हेतुर्न मनसि । तत्र स्पन्दस्य क्रियाया इष्टत्वात् । निरवयवत्वे सति इन्द्रियग्राह्यगुणवत्त्वादिति हेतुश्च न मनसि, तत्रेन्द्रियग्राह्यगुणाभावात् । ज्ञानासमवायिकारणसंयोगाश्रयत्वादिति हेतुर्मनसि, न त्वाकाशे । ज्ञानासमवायिकारणसंयोगः आत्ममनस्संयोगः तदाधारस्याऽऽत्मनो यथा नित्यत्वं तथा मनसोऽपीति नित्यत्वसाधनं तेन । भाट्टमते तु विभुत्वसाधनमपि तेन । एषु हेतुषु निरवयवत्वांशोऽसिद्धः पञ्चीकरणादिना आकाशादेः सावयवत्वश्रुतेः । अस्मन्मते आत्ममनस्संयोगस्य ज्ञानकारणत्वानंगीकारात् तद्धेत्वसिद्धिश्च । सर्वसाधारणं दोषं परं श्लोके आह क इति । हेतुरस्तु साध्यं मास्तु इत्यप्रयोजकत्वशंकायां विपक्षे बाधकं किञ्चिदुपन्यसनीयम् । किं तदित्यर्थः । अतो विपक्षे बाधकाभावात् हेतुर्दुष्टः । नित्यत्वं विभुत्वञ्च मास्तु इत्याक्षेपमात्रं कृतमिति न मन्तव्यम्, तदभाव एव श्रुतिसिद्ध इत्यप्याह कथमिवेति । निगमे बाधके सति अत्र विषये कथमनुमानमिति । तेन हेतोरप्रयोजकतया व्याप्यत्वासिद्धिवत् बाधितत्वमप्युक्तं भवति । ननु श्रुत्याऽनुमानबाधो भवतोच्यते, अनुमानेन श्रुतिबाध एव किं न स्यात् । अंगीकृतो हि प्रत्यक्षेण श्रुतिबाधः । अत एव आदित्यो इत्यादौ वाच्यार्थं विहाय लक्षणेष्यते । अत एवाऽऽकाशो वायूपादानमिति श्रौतार्थस्तार्किकैर्नेष्यते  
। अस्पर्शद्रव्यात् सस्पर्शोपत्पत्त्ययोगात् । कारणगतो हि गुणः कार्येऽपि भवति - इत्यत्राह बाध इति । श्रुतिसमधिगतार्थविषये बाधः विशेषदृष्ट्या प्रत्यक्षेण भवेत् । सामान्यतोदृष्ट्या तु न भवति । नित्यत्वसाहचर्यं हि निरवयवद्रव्यत्वस्यात्मनि दृष्टम्, न त्वाकाशे । किंतु तत्सामान्येनात्राप्यस्त्वित्यूहमात्रम्, तत् साक्षात् आकाशस्यानित्यत्वे प्रमाणेन स्पष्टावगमिते न कर्तुं शक्यते; यथा अग्निरनुष्णः कृतकत्वादिति अनुष्णत्वानुमानं प्रत्यक्षेण विशिष्योष्णत्वग्रहणान्न शक्यम् । एवञ्च वायूपादानत्वनिषेधोऽपि न युक्त इत्याह तेनेति । तेन - सामान्यतो दृष्टस्याकार्यकरत्वेन अपास्तमित्यन्वयः किमित्यत्राह अमूर्तत्वेति । विमतः उपादानमनुपादानं वेति विवादग्रस्त आकाशः मूर्तं स्पर्शवन्तं वायुं न सृजति, न तदुपादानम् अमूर्तत्वादित्यनुमानमपास्तमित्यर्थः । सृजतीत्यस्य उपादत्ते उपादानमिति पर्यवसितार्थः, परं ब्रह्म आकाशशरीरकतया वायुं सृजतीत्यपि न; शरीरभूतस्याकाशस्यास्पर्शत्वादित्यपि पूर्वपक्षं दर्शयितुं सृजतीति प्रयोगः । शिष्टं स्पष्टम् ॥ ४७ ॥
</details>



<details><summary>उत्तमूरु-वीरराघवः अलभ्यलाभः</summary>

आकाशकालदिगात्मनां नित्यत्वविभुत्वे मनसो नित्यत्वमात्रञ्च तार्किकोक्तम् । यथायथं तद्धर्मनिरासः कृतः । दिग्रूपधर्म्येव न स्वीकर्तव्यमिति वक्ति प्रागिति । 'इत इदमिति यतस्तत् दिश्यं लिंगम्' (२.२.२०) इति सूत्रेण दिक्साधनं कृतं कणादेन । इत इदं प्राक्, इत इदं दक्षिणमित्यादिः व्यवहारः दिग्घटनेनैवोपपादनीयः । स व्यवहारो यस्मात् प्रत्ययात् प्राक्त्वादिविषयकात्, स प्रत्यय एव दिक्साधक दति सूत्रार्थः । प्राक्त्वं च सूर्योदयगिरिसंयुक्तसंयोगपरम्पराविशेषवत्त्वम् । संयुक्तसंयोगपरम्परा नाम संप्रति प्राक्त्वेन व्यवह्नियमाणस्येदम्पदार्थस्य उदयगिरेद्य मध्ये यावन्ति द्रव्याणि पङ्क्तिरूपेण निविष्टानि, तावद्वस्तुमिथस्संयोगकूटम् । तस्य कूटस्य इदम्पदार्थेऽस्मिन् साक्षादसंभवात् तावत्संयोगावच्छिन्नदिक्प्रदेशसंयुक्तत्वमेव वक्तव्यम् । एवञ्च दिक् तस्य संयोगकूटस्य प्रकृतेदम्पदार्थे उपनायिका भवतीति तदुपनायकतया दिक्सिद्धिरिति तद्भावः । एवं प्राग्दिगभिमुखपुरुषदक्षिणपार्श्वसंयुक्तसंयोगपरम्परावत्त्वं दक्षिणत्वम्, वामपार्श्वसंयुक्तसंयोगपरम्परावत्त्वमुत्तरत्वम्, अस्ताद्रिसंयुक्तसंयोगपरम्पराविशेषवत्त्वं प्रत्यक्त्वमित्यादि भाव्यम् । सर्वत् संयोगकूटम्य प्रकृतवस्तुनि दिग्घटितपरम्परासंबन्धेनोपनयनात् दिश आवश्यकता । अत्र प्रत्याह प्रागिति । भानुयोगादिभेदात् - सूर्योदयाद्युपाधिना तदिभागात् प्राक्प्रत्यक्त्वादिंभेदकत्वं वियदेव भजतु, किं दिशा धर्म्यन्तरेण, दिश इव वियतोऽपि सर्वत्र सत्त्वात् तस्यैव संयोगोपनायकत्वसंभवात् । ननु प्राक्प्रत्यक्त्वादिकमेवं निरुह्यतां नाम । परत्वापरत्वयोरुत्पत्तये दिगपेक्षिता । ''एकदिक्काभ्यामेककालाभ्यां संनिकृष्टविप्रकृष्टाभ्यां परमपरञ्च'' (७-२-२१) इति हि कणादः । यथा कालिकपरत्वापरत्वयोः ज्येष्ठकनिष्ठगतयोः कालः कारणम्, तथा दूरसंनिहितगतयोः परत्वापरत्वयोर्दिक् कारणम् । एकस्यामेव दिशि वर्तमानयोर्द्वयोर्ग्रहणेन हि ते उपपाद्ये इत्यत्राह अस्यैवेति । उपाधिभेदात् - संयुक्तसंयोगपरम्पराधिक्यन्यूनत्वाभ्याम् । एकं वस्तु अवधिं कृत्वा एतत् प्रति इदं परम्, इदं त्वपरमिति व्यवहारे तद्वस्तुसंबन्धिसंयुक्तसंयोगपरम्पराया आधिक्यं न्यूनत्वञ्च प्रयोजकम् ।  
पूर्ववत् संयोगकूटरूपसंयुक्तपरम्परायास्तत्रस्तत्रोपनयो यथा दिशा क्रियत इत्युच्यते, तथा वियतैव क्रियत इतीष्यताम् अधिकाया इव दिश इवास्य वियत एवायमुपाधिभेद इति सुवचत्वात् । ननु तार्किकमते व्योम्नो विभुत्वेऽपि सिद्धान्ते तस्यानित्यत्वात् परिच्छिन्नत्वाच्च तदभावस्थले कथं प्रत्यक्त्वपरत्वापरत्वनिर्वाह इत्यत्राह व्योमेति । तत्रापि महदहंकारप्रकृत्यादिसत्त्वात् कॢप्ततदुपाधित्वेनैव निर्वाहे किं दिशेति । ननु स्थलभेदेन कारणभेदकल्पने गौरवमित्यत्राह दूरत्वेति । प्रकृतिनित्यविभूति सर्वव्यापिना ब्रह्मणैव सर्वनिर्वाहे किमन्यैरिति । अवश्यस्वीकर्तव्यैरुपाधिमिरेव निर्वाहे दिश एवानपेक्षणात् वियदाद्यपेक्षैव मा भूदित्यप्यर्थः । ननु दिशमधिकां कल्पयता प्राकृप्रत्यक्त्वादिविषये उपाधिभेदापेक्षा नेष्यत इति लाघवमिति शंकां परिहरति पूर्वदक्षिणेति । दिग्दशकस्वीकारे  
उपाधिमन्तराप्राक्त्वादिनिर्वाहेऽपि दिगेकैव नित्या विभ्वीति तार्किकमते उपाधिभेदं विना पूर्वत्वादेर्दुर्निरूपत्वात् स आवश्यकः । तथा च वियदेव दिगप्यस्तु । अधिकं गुणमप्याह अप्रत्यक्षायाञ्चेति ।  
श्लोके वियदित्युपलक्षणम्, आतपादेरपि ग्राह्यतेत्याह सूर्येति । सूर्योदयस्थानात् प्रस्थित आतपः प्रभाख्यः न्यूनसंयुक्तसंयोगपरम्परावत्तया यत्र वस्तुनि संबध्नाति, तद्वस्तु प्राक्, यत्राधिकसंयोगपरम्परावत्तया, तत् प्रत्यगित्येवं भाव्यम् । ननु वक्रीभूतप्रभाग्रहणे संनिकृष्टवस्तुन्यपि अधिकसंयुक्तसंयोगपरम्परा स्यादित्यत्राह शाखेति । शाखाचन्द्रस्थल इवाऽऽर्जवमपेक्षितमिति भावः। नन्वार्जवमपि दिशमादायैव निरूप्यमिति चेन्न - शाखाचन्द्रयोरार्जवं हि नाम शाखाचन्द्रयोरन्तराले क्रमसंयुक्ता यावन्तोऽणवः, तावन्मात्रग्रहणोपपाद्यं स्वसंयुक्ताणुसंयुक्ताणुसंयोगपरम्परानिविष्टन्तिमसंयोगवत्त्वम् । न्यूनसंख्याकाणुसंयोगसंघमादायैव कार्यनिर्वाहे परितः स्थितानणूनप्यादायाधिकसंख्याकाणुसंयोगकूटेन कार्यनिर्वाहो न युक्त इति लाघवन्यायसिद्धम् । अतो न्यूनसंख्याकसंयोगवदणुपङ्क्तिकत्वमेवार्जवं नाम । तथा च न्यूनाधिकसंख्यालक्षणकूटमादाय ज्येष्ठत्वकनिष्ठत्वादिवत् न्यूनाधिकाणुकूटमादाय प्राक्प्रत्यक्त्वपरापरत्वादिनिर्वाह इति उपनायकद्रव्यापेक्षैव नास्ति । तदिदं 'किं परेर्नः' इत्यत्र व्यञ्जितमेव । काणादरीतिमनुसृत्यैव तं प्रतिवक्तुं पुनरुपनायकोक्तिरिति । असिद्धकल्पनादिति । असिद्धमनेकमेकं वा न कल्प्यम्, यदि कॢप्तेनैकेन वाऽनेकेन वा आपेक्षितनिर्वाह इत्यर्थः ॥ ४८ ॥
</details>



<details><summary>उत्तमूरु-वीरराघवः अलभ्यलाभः</summary>

दिगेवोपनायकतया कल्प्या । कॢप्तस्य वियदादेरुपनायकत्वकल्पने त्वतिप्रसंग इति काणादाशयं उपनायकद्रव्यमपेक्षितमिति मते स्थित्वैव खण्डयितुमुपरितनः श्लोकः । यदि मिथस्संयुक्तवस्तुगतसंयोगकूटमाकाशः तत्तद्वस्तुसंयुक्तस्वसंयुक्तत्वसंबन्धेन प्राक्प्रत्यगादिवस्तुनि उपनयेत्, तर्हि देशान्तरस्थं जपाकुसुमावपि तत्संयुक्तस्वसंयुक्तत्वसंबन्धेनान्यदेशीयस्फटिकमणावुपनयेत् । तथाच स मणिरपि लोहितो भवेत् । तथाचाक्रीतेन काश्मीरकुङ्कुमेनैव देशान्तरदेहा अपि रञ्जिताः स्युरित्यादिरतिप्रसक्तिरत्र न; कारणशक्तिर्हि कार्यानुसारेण कल्पनीया सर्वत्र । उपनायकद्रव्यमुखेनान्यदीयधर्मस्यान्यत्र कार्यकरत्वं यत्रयत्र दृष्टम्, तत्रतत्र तदुपनायकत्वशक्तिरेव तस्य वियदादेरिति । सिध्यतः - प्रसिद्धस्य कार्यस्य यत् उपयुक्तमुपनयनं तन्नियमार्थमेव शक्तिकल्पनेति । अधिकदिक्स्वीकारे तस्या एतत्स्वभावोऽनुभवबलात् कल्प्यः । धर्मिकल्पनं तत्स्वभावकल्पनमित्युभयापेक्षया, कॢप्ते वियदादौ तत्स्वभावमात्रकल्पनमेव युक्तम् । ननु नियतसंख्याकसूर्यपरिस्पन्दरूपोपाधिविशेषोपनयनशक्तिं वियदादौ स्वीकृत्य तत एव कालिपरत्वापरत्वाद्युपपादनस्यापि संभवे चेति । तस्याः दिशः श्रौत्रतां - श्रोत्रोपादानकतामेतादृक्वाक्यं न गमयति । अत्र हि प्रकरणे धूमं प्रति वह्नेरिव तस्य तस्य कारणत्वमात्रमुच्यते, नोपादानत्वम् । दिक्त्वेन कॢप्तानां वस्तूनां जीवश्रोत्राधीनशब्दग्रहणं प्रति उपकारकत्वशक्तिः भगवच्छ्रोत्रसंबन्धकृतेत्येतावदेवात्र विवक्षितम् । अत उदयोऽप्ययोवाऽत्रोक्तो नोपादानत्वाभिप्रायक इति ।  
तथा वायुरपीति । तथेत्यस्य अपह्नूयेतेत्यर्थः । स्पर्शशब्दधृतिकम्पलिंगैरिति । एभिश्चतुर्भिरतिरिक्तावायुसिद्विं वैशेषिका आहुः । 'स्पर्शश्च वायोः' (२-१-९) इति सूत्रे चकारेण शब्दधृतिकम्पसमुच्चयः । व्यजनादिचालनेऽनुभूयमानोऽनुष्णणाशीतस्पर्शः किञ्चिदाश्रितः स्पर्शत्वात्, स्पर्शान्तरयन्, रूपवद्द्रव्याभिघाताजन्यः शब्दः स्पर्शवद्वेगवद्द्रव्याभिघातजन्यः तदितरकारणानघीनशब्दत्वात् भेर्यादिशब्दवत् । तृणतूलविमानादीनां नभसि धृतिः स्पर्शवद्वेगवद्द्रव्यसंयोगजन्यातदितरकारणानघीनद्रव्यधृतित्वात् प्रवाहसंयोगजन्यपलालभारादिधृतिवत्, तथा कम्पः रूपवद्द्रव्यसंयोगानधीनः तृणादिगतः स्पर्शवद्वेगवद्द्रव्यसंयोगजन्यः संयोगेतरकारणानघीनकम्पत्वात् पूराऽऽहतकाशादिकम्पवत् इत्यस्मदीये वैशेषिकरसायने उक्तमनुसंधेयम् । तथाचैतैरतिरिक्तवायुसिद्धिरिति न वयं ब्रूम इति । किंत्वित्येतदनन्तरं कतिपयपदभ्रंशः पर्यालोच्यते । कालप्रतिबन्दिम् - तर्हि कालोऽप्येवमतिरिक्तो मा भूत्; स यदि स्यात्, दिगपि स्यादिति शंकामित्यर्थः । निस्तरति -  
लंघयति । निरस्यतीति पाठो वा । अस्तातिः प्रत्ययविशेषः परस्तादित्यादौ दिगाद्यर्थफः । शास्त्रेष्विति बहुवचनेन आदिपदग्राह्यसूचना । 'दिग्देशकालाकाशेष्वप्येवं प्रसंगः' (२-१-२२) इति न्यायदर्शनम् । त्वदिष्टेति । दिशोऽतिरिक्तत्वरूपेष्टेत्यर्थः । दिग्देशयोरेकत्वेऽपि दिक्त्वेन भानमन्यत् । देशत्वेन भानमन्यत् । श्रूयते । दिशः श्रोत्रादिति वाक्ये । एवं - सृष्टिवत् दिशश्श्रोत्रमिति लयपरं, वाक्यम् । तद्वत् - प्राणाद्यप्ययवत् । तदप्ययोऽपीति वा पाठः । प्रतिबन्दीति । यदि दिक् तत्त्वान्तरम्, अन्तरिक्षादिलोकोऽपि तत्त्वान्तरं स्यादित्यर्थः । स्वर्गादिकल्पनं - स्वर्गादिसृष्टिः । न हीन्द्रियाणीति अधिकयुक्तिकथनम् । चन्द्रादेरिवेत्यनेन मनस्तः चन्द्रोत्पत्तिर्मण्डलोत्पत्तिर्वा देवतोत्पत्तिर्वा, इन्द्रादेरन्तरिक्षादेश्चात्रोक्तेः । तद्वदत्रापीति ज्ञाप्यते ॥ ४९ ॥
</details>



<details><summary>उत्तमूरु-वीरराघवः अलभ्यलाभः</summary>

ननु वियदधिररण(२-३-१)श्रुतप्रकाशिकायामपरमतखण्डनावसरे, 'दिशश्श्रोत्रादिति वाक्यस्य दिगुपाधिपरत्वं दिग्देवतापरत्वं वा न युक्तम्; भौतिकादिपदार्थानामेवोपाधित्वेन तदुत्पत्तेः पृथगवक्तव्यत्वात्, अधिष्ठेयभेदाभावे अधिष्ठातृदेवताभेदाभावाच्च' इति उपाधिपरत्वदेवतापरत्वयोः निरस्तत्वात् कथं तत्स्वीकार इति चेत् - उच्यते । दिग्रूपतत्त्वान्तरस्यागमेष्टत्वे तदेकत्वनित्यत्वकथनेन दिशश्श्रोत्रे इत्यादीनामन्यथानयनं न युक्तमित्यत्रैव तद्ग्रन्थतात्पर्यम् । दिग्रूपतत्त्वाभावात्तु सिद्धान्ते एष निर्वाहः । न च पौनरुक्त्यम्, उपाधित्वाकारतदधिष्ठातृत्वयोर्ज्ञाप्यत्वात् ॥ ५० ॥  
इति दिश आकाशाद्यनन्यत्वम् ॥
</details>



<details><summary>उत्तमूरु-वीरराघवः अलभ्यलाभः</summary>

वात इति । साक्षादिति पृथक्पदम् । वातो वातीति मतिः इतरसमा पृथिव्यादिमतितुल्या  
साक्षात् - साक्षात्काररूपा । असौ = वातो वातीति मतिः न स्पर्शहेतुकानुमा, तथासति अन्येषु - पृथिव्यादिषु विषये अन्धस्य स्पर्शतोऽनुमानमेवेत्यापातात् । अन्धस्य पृथिव्यादिकमप्रत्यक्षं स्यादित्यर्थः । न पुनरिति । स्पर्शनेन्द्रियजन्यप्रत्यक्षं रूपशून्यवस्तुविषयकत्वे अगमकं साधकरहितमिति न । गमकसद्भावात् तत्तद्विषयकप्रत्यक्षरूपव्यवसायविषयकोऽनुव्यवसाय एव तत्साधकः । अन्येति । चक्षुरिन्द्रियादिग्राह्यस्य, तादृग्विधस्य = तत्तदिन्द्रियव्यवस्थहेतोः गुणस्य रूपगन्धादेर्विरहः तत्तदिन्द्रियजन्यज्ञानवारकः स्यात्; न तु त्वगादीन्द्रियजन्यप्रत्यक्षवारकः । अन्यथा गन्धरसाद्यभावादग्निः चक्षुषा त्वचा च न गृह्येतेति श्लोकार्थः । ननु नीरूपमित्यादि, नीरूपत्वेऽपि प्रत्यक्षं भवतीति कुतोंगीकर्तव्यमिति प्रश्नः । रूपवत्त्वं किं प्रत्यक्षसामान्ये कारणम्, बाह्येन्द्रियजप्रत्यक्षे वा, स्पर्शनप्रत्यक्षे वा । सर्वमसंभवि । तथा कल्पनस्य गुरुत्वादिति गमयन् तत्कल्पने औचित्याभावमपि दर्शयति तथापीति । तादृग्विधेत्यनेन, रूपं न त्वाचप्रत्यक्षवारकम् इन्द्रियव्यस्थाहेतुगुणत्वात् गन्धादिवदिति युक्तिः सूच्यते । अन्धतमसमध्यस्थस्य = गाढध्वान्तमध्यवर्तिनः । कि तथेत्यत्र, किं न तथेति पाठे अर्थबोधसौलभ्यं स्यात् ॥ ५१ ॥
</details>



<details><summary>उत्तमूरु-वीरराघवः अलभ्यलाभः</summary>

संख्याद्या इति । संख्यापरिमाणपृथक्त्वसंयोगविभागपरत्वापरत्वानि कर्म चेति व्याख्यायामेव  
व्यक्तम् । स्पर्शनपदस्थाने स्पार्शनपदं युक्तम्; चाक्षुषपदवदिदम्; त्वगिन्द्रियग्राह्येत्यर्थकम् । गन्धवाहस्य स्पार्शनत्वे तदीयानां संख्यादीनामपि स्पार्शनत्वापत्तिः, तेषामध्यक्षयोग्यता हि द्रव्योपलम्भप्रतिनियना । संख्यादिप्रत्यक्षं प्रति योग्यतदाश्रयसंनिकर्षस्यैव कारणत्वादित्यर्थः । स्युश्चेत् । इतिराक्रष्टव्य इति प्रागेवोक्तम्; स्युरिति चेदित्यर्थः । अंशत इष्टापत्तिरित्याह इष्टं त्वंश इति । वायुगतसंख्यादिस्पार्शनं तत्रतत्रेष्यत एवेत्यर्थः । वस्तुतो द्रव्यप्रत्यक्षे तद्गतसंख्यादिप्रत्यक्षमिति नियमो नेत्याह न चेति । आत्मादिद्रव्येषु स्थिताः ते = संख्यादयः सर्वे तैः सह = द्रव्यैः सह न प्रसिद्ध्यन्ति च - न गृह्णन्ते चेत्यर्थः । सर्वे इत्यनेन संख्यादिषु कतिपयग्रहणं दृष्टमिति ज्ञाप्यते । आत्मरूपद्रव्यभिन्नद्रव्यप्रत्यक्षे एव तदीयसंख्यादिप्रत्यक्षमिति नियम इति शंकते तद्बाह्ये व्याप्तिरिष्टेति । तद्बाह्ये = तद्भिन्ने इत्यर्थः । यदीत्यनन्तरं तर्हीति पूरणीयम् । असौ - नियमः सततगतेरपि बाह्ये = आत्मवायूभयभिन्न एव भवत्विर्थः ॥ ५२ ॥
</details>



<details><summary>उत्तमूरु-वीरराघवः अलभ्यलाभः</summary>

परोक्तं - वैशेषिकोक्तम्; अन्येषां वायुप्रत्यक्षत्वस्येष्टत्वात् । संमूर्छनेति । 'समूर्छनं समानजवयोर्वाय्वोर्विरुद्धदिक्क्रिययोः संनिपातः' इति प्रशस्तपादभाष्यम् ॥  
अथ वायौ विशेषविचारः क्रियते । तत्र वायुक्रियाधिकरणार्थमाह न प्राण इति । वायुमात्रं -  
सर्वो यायुरपि प्राणशब्दवाच्यो न भवति । एतस्माज्जायते प्राण इति प्राणेन सह, खं वायुरिति वायोः पृथक् पाठात् । नापि वायुक्रिया उच्छवासादिरूपा प्राणः; प्राणनापाननाद्यवस्थाश्रयत्व - शरीरसंयोगप्रवेशनिष्क्रमणाश्रयत्वादिरूपद्रव्यत्वश्रवणात् । वायोरुत्पन्नः प्राणः वायूत्पन्नतेजोवत् तत्पृथक् तत्त्वमपि न भवति; तत्र हेतू आह अगणनात् वायुत्वानपायाच्चेति । वायुरेव कञ्चन विशेषमापन्न इति भाष्यानुसारेणाह तस्मादिति । घनं - निबिडं यत् जलं तदभिन्ना घनीभूतजलात्मिका या वृष्टिगता करका तन्नयायतः जलत्वप्रत्यभिज्ञाविषयकरकावत् वायुत्वप्रत्यभिज्ञाविषयतयैव कश्चित् विशेषं = पाञ्चभौतिकदेहोपादानभूतवायुगतविशेषातिरिक्तमवस्थाविशेषं कार्यान्तरहेतुं देहान्तः प्राप्य प्राणनापाननादिव्यापारविशेषैर्दशधा विभज्यते । विलक्षणावस्थाभाक् वायुरेव प्राण इति यावत् । अपानादीनां प्राणातिरिक्तत्वभ्रमनिवर्तनाय चतुर्थः पादः । वृत्तिभेदैरिति । ''प्राणोऽपानो-व्यान-उदानस्समानोऽन इत्येतत् सर्व प्राण एव'' (बृ.३.५.३) इति वचनात् अपानादीनामपि प्राणवाय्वन्तर्भावः स्पष्टः । तत्र इतिशब्दस्य 'कामस्संकल्प...इत्येतत् सर्वं मन एव' इति वाक्य इव प्रकारवाचित्वात् सर्वपदेन नागादीनामपि पञ्चानां ग्रहणम् ।अत्र आ. दा ''नाग उद्गिरणकरः, कूर्म उन्मीलनहेतुः, कृकलः क्षुधासाधनः, देवदत्तो जृम्भणहेतुः, धनञ्जयः पोषणकर इति योगरहस्ये शास्त्रे उपयोग उक्तः' इति । कन्दल्याम्, ''मूत्रपुरोषयोरधोनयनादपानः रसस्य गर्भनीडीवितननात् व्यानः, अन्नपानादेरूर्ध्वं नयनादुदानः, मुखनासिकाभ्यां निष्क्रमणात् प्राणः, आहारेषु पाकार्थमुदर्यस्य वह्नेः समं सर्वत्र  
नयनात् समानः'' इति । योगेति मुख्यलक्ष्यप्रदर्शनम्; सर्वशरीराधारणाः शरीरेन्द्रियप्रेरणरूप-  
चेष्टादिव्यापारा आदिपदार्थः । राजसमहानिति । प्रकृतिकार्यभूतं महदाख्यं द्रव्यं सात्त्विकं बुद्धिशब्दवाच्यमध्यवसायादिहेतुः; राजसं स्वापादिकालसाधारण्येनोच्छ्वासनिदश्वासहेतुः । अतः स एव प्राणशब्दार्थ इति सांख्यानुसारिपक्षः । तत्र विशेषापह्नवमिति । वायौ विशेषकारस्यापलापमित्यर्थः । सामान्यत एव वायोर्वा क्रियाया वा तत्त्वान्तरस्य वा प्राणशब्दार्थत्वमिति यावत् । प्राणे च तदुक्तिरिति । द्रव्यमित्युक्तिरित्यर्थः । वायोरग्निरिति तत्त्वान्तरोत्पत्तिश्रुतिज्ञापनाय वह्निरिवेत्युक्तम् ॥ ५३ ॥
</details>



<details><summary>उत्तमूरु-वीरराघवः अलभ्यलाभः</summary>

प्राण इति । चक्षुरादिवत् प्राणस्यापि स्यादिन्द्रियत्वम्, प्राणशब्दवाच्यत्वात् जीवोपवारणत्वाच्च,   
प्राणसंवादादौ इन्द्रियैः स्पर्धमानतया समानकार्यकत्वावगमाच्चेतीदमयुक्तमिति । हेतुमाह शब्दैक्यमिति । ऐकजात्यं व्यभिचरति = अर्थानामेकजातिकत्वं विनाऽपि भवति । यथा गोशब्दः भूकिरणेन्द्रियप्राणिविशेषागदिषु नन्वनेकार्थकल्पने गौरवमिति चेन्न, किञ्चिद्विशेषापन्नवायुरूपप्राण एव शक्तिः, अक्षेषु प्राणशब्दार्थता न मुख्या । तदुक्तं श्रुत्या, 'तस्यैते सर्वे रूपमभवन् तेन प्राणा इत्याख्यायन्ते' इति । जीवोपकारकत्वरूपं लक्षणं देहेऽतिव्याप्तमित्याह देहस्येति । अनक्षभावेऽपि - इन्द्रियत्वाभावेऽरि । ननु देहे इन्द्रियशब्दप्रयोगादृष्टिरनिन्द्रियत्वसाधिकेत्यत्राह तत्समेति । अक्षत्वोक्त्यदृष्टिः देहेन समा प्राणस्यापीत्यर्थः । अन्यूनानतिप्रसक्तमिन्द्रियलक्षणं दर्शयित्वाऽपि इन्द्रियत्वाभावं प्राणे दर्शयति नेति । यद्यपि तार्किकादिसर्वसाधारण्येन प्राणेन्द्रियभेदकाकारो वक्तव्यश्चेत्, अन्य एव निरूप्यः । अथापि प्रामाणिकत्वाल्लाघवादेतदादरणम् ।   
अत्र चेति - प्राणवाय्विन्द्रियमध्ये इत्यर्थः । भूयसा - भूम्ना । तार्किकरक्षावाक्यमनूद्य निरस्यति यत्त्वित्यादिना । शरीरेऽतिव्याप्तिवारणाय शरीरयोगे सतीति । सक्षात्प्रमितिर्नाम साक्षात्कारः । अवयवातिरिक्तावयव्यंगीकारित्वात् तार्किकस्य आद्रष्टुरित्यादि । द्रष्टारमारभ्य चन्द्रपर्यन्तमित्यर्थः । इन्द्रियदोषवदिति । दोषस्य भ्रमात्मकसाक्षात्कारजनकत्वं गुणस्य प्रमात्मकतज्जनकत्वं च तदिष्टमिति भावः । 'न प्रस्तुते तत्सिद्धिः' इति । इन्द्रियलक्षणानि निर्दुष्टानि सन्ति तार्किकोक्तानि । तदादरणेऽपि प्रस्तुते प्राणे तत्रैकस्यापीन्द्रियलक्षणस्येन्द्रियत्वस्य वा न सिद्धिरित्यर्थः । तार्किकरक्षोक्तं शरीरयोग इत्यादिलक्षणं प्राणेऽपि भवतीति प्राणस्येन्द्रियत्वशंका कृता तल्लक्षणदुष्टत्वोपपादनेन निरस्ता; निर्दुष्टतल्लक्षणवादिनस्तार्किका अपि न प्राणस्येन्द्रियत्वमिच्छन्तीति भावः ॥ ५४ ॥
</details>



<details><summary>उत्तमूरु-वीरराघवः अलभ्यलाभः</summary>

अथ तेजसि विशेषविचारं वर्तयिप्यन् मुख्यप्राणस्येव उदर्यवह्नेरपि पाञ्चभौतिवादेहोपादानभूतभूतांशातिरिक्ततया देहे स्थित्वा जीवोपकारकत्वमाह प्राणापानेति । प्राणापानौ द्वौ वायू भस्त्रारभसौ कर्मारकुण्डाङ्गारज्वालकभस्त्रावायतुल्यौ देहभस्त्राजातौ । रभसशब्दो वेगमुखेन वेगाधिकद्रव्यपरः । ताभ्यां विसृमरः - परितः प्रसरणशीः हुताशः अग्निः देहमध्ये आमरणमस्ति, समुद्रे बडवाग्निवत् । सर्वभक्षः - भक्ष्यमाणसर्वपचनपटुः । तस्योदर्यस्य वैश्वानर इत्याख्या । प्रणेन्द्रियवत् देहे स्थित्वा जीवोपकारकत्वरूपोऽतिशयः प्रकरणसिद्धः । अन्यमपि प्राणस्येव स्थितं विशेषमाह तत्तदिति । अत्र प्राणविद्यायां प्राणः वैश्वानरविद्यायामग्निश्चोपास्य इति लिखन्ति । ज्येष्ठश्रेष्ठप्राणविद्यायां प्राणस्योपास्यत्वेऽपि परमात्मशरीरत्वं न तत्रोपास्याकारः । एवं वैश्वानरविद्यायां वैश्वानरपरं विश्वान् नरान् नयतीति व्युत्पत्त्या साक्षात् परमात्मवाचित्वात् नोदर्याग्निपरम् । तत्राग्निपदे परं विवादोऽस्ति, साक्षाद्वा जाठराग्निशरीरकतया या परमात्मपरत्वमिति । अस्त्वग्निशरीरकत्वं तत्रापि । अथाप्याचार्योदहृता न सा वैश्वानरविद्या । किं तु कौक्षेयज्योतिर्विद्या । ज्योतिरधिकरणं द्रष्टव्यम् । तत्र जाठराग्निशरीरकत्वेनोपासनं चक्षुष्यत्वादिक्षुद्रफलकमुक्तम् । सः - हुताशः (तत् कौक्षेयज्योतिः) । अन इव - प्राण इव, परज्योतिषः, परो दिवो ज्योतिरित्युक्तस्य । परमात्मनः रूपम् - शरीरतयोपास्यः । अनस्य - प्राणस्य शरीरतयोपास्य्वं कुत्रेति चेत् - प्रतर्दनविद्यायाम् । इन्द्रप्राणोभयशरीरकत्वेन परमात्मोपासनात् । ज्योतिरधिकरणानन्तराधिकरणे तत् स्पष्टम् । ननु प्राणो जीवोपकारक इति किम्, तस्यैव जीवत्वे को दोषः इति कश्चित् । जाठराग्निशमने मरणदर्शनात् तथैव श्रुतेश्च सोऽग्निरेव जीवः स्यादिति चान्यः । अस्तु वा जीव एव प्राणरूपेण विकृत इति, जाठररूपेण परमात्मैव विकृत इति च । अहं वैश्वानरो भूत्वेति विशिष्य कथनाच्च । तथा च प्राणोऽस्मीत्यत्र शरीरात्मभावोपकरणोपकरणिभावादिकं विना प्राणाभिन्नत्वेनैवेन्द्रोपासनम्, कौक्षेयज्योतिर्विद्यायां वैश्वानराभिन्नत्वेनैव परमात्मन उपासनञ्च सुकरमिति शंकायां चतुर्थपादः प्रसक्त इति प्रसंगादित्यस्य भावः । मुखैरिति पदेन आत्मप्रेर्यत्वतदनुगन्तृत्वादिपरिग्रहः ॥ ५५ ॥
</details>



<details><summary>उत्तमूरु-वीरराघवः अलभ्यलाभः</summary>

वैश्वानराख्यविशेषं प्राणसाहित्यात् प्रथमं विचार्य प्रभारूपतेजोविशेषः विचारयति धर्म इति ।  
प्रभाया धर्मत्वमेकत्वं च प्रत्यक्षसिद्धम् । 'एकदेशस्थितस्याग्नेर्ज्योत्स्ना विस्तारिणी यथा', 'भास्करेण प्रभा यथा' इत्यादिमानसिद्धञ्च । एकत्वञ्चाऽऽमूलग्रस्थितायाः नानाविशीर्णावयवरूपत्वाभावः । अतो न सदस्रभानुत्वादिविरोधः । मूलाग्रयोर्भेदसाधकधर्मान् अन्यथयति बहलेति । एकस्मिन्नेव दीपे मूलाग्रभेदेन स्थूलत्वकृशत्वादि दृष्टम्, तद्वत् प्रभायामपि मूलाग्रभेदेन बहलत्वादिकं भवितुमर्हति । दीपास्यांशा एव विशीर्णाः क्रमेणोपरितनदेशं यान्ति, तदा मूलेऽन्ये विशीर्णांशा निष्क्रामन्तीति पक्षे, अदृष्टविशरणादिकल्पनैव दोषः । कल्पनाधिक्यात् गौरवम् । आदिना शास्त्रविरोधोक्तिः । दीपस्य विशरणेऽपि दीपान्तराणां स्नेहादिना प्रतिक्षणोत्पत्तिवत् प्रतिक्षणरत्नोत्पादकसामग्र्यभावेन तत्र विशरणं दुर्वचम् । विशीर्णांशानामेव प्रभाशब्दार्थत्वे तत्र तदभावात् रत्नागः निष्प्रभत्वापत्तिः ।  
विशीर्यमाणावयवरूपप्रभास्वीकारे च भाष्योक्तरीत्या क्रमेण रत्नादिलोपः स्यात् । मलप्रक्षालनाच्च मणौ प्रभा कथम्, किं तदेव विशरणारम्भ इत्यपि चिन्त्यम् । अयं निष्प्रभत्वादीत्यत्र आदिशब्दार्थः । अतो दीपरत्नादिरूपं तेजः स्वातिरिक्तप्रभाद्रव्यविशिष्टम् । तद्द्रव्यं कुत्र तत्त्वेऽन्तर्भवतीति चेत्, तेजस्येव । चेतनयोः शेषशेषिभावाधाराधेयभाववत् तेजसोर्गुणप्रधाभावः । तत्र मानं तु प्रभा तेजः तिमिरहरत्वात् - भास्वररूपवत्त्वात्, रसशून्यत्वे सति रूपवत्त्वादित्यादि । न च तेजस्त्वतिमिरहरत्वयोरैक्यात् कथं कथं हेतुसाध्यभाव इति शंक्यम्; रत्नं भर्जनकपालवह्न्यादावपि तेजस्त्वसत्त्वेन तिमिरहरत्वाभावेन धर्मभेदात् । तिमिरहरणप्रयोजकधर्मश्च भास्वररूपवत्त्वम् । श्लोके तेज इत्येतावति पर्याप्तेऽपि विशेषपदप्रयोगः किं नाम प्रभात्वमिति प्रश्ने संकोचविकासरूपधर्मिव्यावृत्ताकारप्रदर्शनेनैवोत्तरस्य कार्यत्वादिति श्लोकार्थः ।  
निदर्शनार्थमिति । अस्य प्रभानिरूपणमित्यत्रान्वयः । न तु प्रदर्शयतीत्यत्र । धर्मधर्मिभूतज्ञानद्वयनिदर्शनार्थतया भाष्ये स्थितं यत् प्रभानिरूपणम्, तदत्र प्रदर्श्यत इत्यर्थः । प्रभाविशिष्टमेवोत्पद्यतेति धर्मि स्वोत्पत्तिकालप्रभृति प्रभाविशिष्टमेव; तदर्थसामग्र्यन्तरापेक्षा नेति ॥ ५६ ॥
</details>



<details><summary>उत्तमूरु-वीरराघवः अलभ्यलाभः</summary>

एवं प्रभाप्रभावतोर्भेदः सहोत्पत्त्यादि च भाष्यं प्रदर्श्य निरूपितम् । तदुपरितनभाष्यवाक्यमादाय वर्ण्यमानं मतान्तरमथ दर्शयति भाष्य इति । भास्वत्प्रभादौ - रविकरादौ । आदिना नायनरश्मिग्रहणम् । प्रतिहतिबहुलीभावपूर्वमिति । प्रतिघातबाहुल्यादिकमित्यर्थः । आदिपर्यायपूर्वपदग्राहितं तदनन्तरमुपलभ्यमानत्वम्, 'करतलप्रतिहतगतयो हि रश्मयो बहुलाः स्वयमेव स्फुटतरमुपलभ्यन्ते' इति, दर्पणादिप्रतिहतगतयो हि नायनरश्मयः निजमुखादि गृह्णन्ति' इति च सूक्ती । प्रतिहत्यादिकं यत् उक्तम् - यस्मादुक्तम । तेन - वचनहेतुना प्रभायां स्रोतस्समाधिं - स्रोतसः प्रतिघातः प्रतिनिवृत्तिर्विशरणञ्च यथा तथा सर्वं परमतनयतः - पाञ्चभौतिकरत्नदहनगततेजोंशप्रसरणन्यायेनाहुः । प्रभामात्रप्रसरणपक्षं परित्यज्य तेजोविशरणप्रसरणादिकमेवाऽऽहुरित्यर्थः ।  
अभाष्यत - भाष्ये कथितः । दृश्यते चेत्यादिना परमतनयत इत्यस्योपपादनम् । गन्धादीति । सगन्धपुष्पांशविशरणं हीष्टम्, तद्वत् तेजोविशरणमस्त्येवेति । पूर्वश्लोकोदाहृतभाष्यगतिं निर्वहति प्रभातद्वतोरिति । परसंमत्यैवेति । 'गुणाद्वाऽऽलोकवन्' इति सूत्रे शांकरभाष्योपपादितमनुसृत्येम्यर्थः । तत्कृतशंकापरिहारे तन्मतनिदर्शनमेव हि युक्तमिति भावः । शांकरे तथोक्तेश्च सांख्यवचनं गमकमित्याह तथा हि सांख्या इति । एषा - इन्द्रियरश्मिः । तथा चैका प्रभा बहुदूरं प्रसृता, न तु तत्र दीपतेजोगतिरिति न, तेजसो विशरणप्रतिघातप्रतिनिवर्तनादिसंभवादिति ॥ उत्तरार्धमवतारयति नन्विति । वस्तुनि विकल्पे = विरुद्धविविधपक्षे अस्ते; क्रियाविकल्पस्यैव स्वीकारात् वस्तुनि विकल्पायोगात् एकतरपक्षस्यैव ग्राह्यत्वे सतीत्यर्थः । स्फुटविघटनयोः = स्पष्टविरोधयोः । सत्तर्कप्रमाणानुगुणं तात्पर्यम् = सत्तर्कप्रमाणानुकूलार्थविशेषपरत्वं साध्यम् । कोऽसावर्थ इति चेत्, तन्निर्णयोऽन्तेवासिकार्यः । न तु द्वयमपि परित्यज्य सौगतोक्तं ग्राह्यमिति । एवं तात्पर्यमित्यस्य पूर्वश्लोकोक्तार्थपरत्वमित्यप्यर्थः । प्रभायाः किञ्चिदाश्रितत्वदूरप्रसारित्वादिकमपि स्वसंमतमेवेति भावः । आतपवारणादितः प्रभाप्रतिघातः उपर्यप्रसरणमप्यस्तु तेन प्रभाया एकत्वं कथं बाध्येत । क्षितिजलयोरौष्ण्योपलम्भेन तेजोंशविशरणमस्तु । न हि निष्प्रभतेजोंशानां विशरणमेव न भवतीति वयं ब्रूमः । सप्रभाकास्तेजांशा अपि दाह्यद्रव्यविशरणादौ विशीर्यन्त एव । मणिद्युमणिप्रभृतीनामिव तैलवर्त्यादसामग्र्यनुगुणोच्छ्रायस्य दीपस्याप्यविशीर्णत्वं सप्रभाकत्वञ्च स्वीकर्तुमुचितमिति । शिष्टमनन्तरश्लोके । अधिगुणैरिति । 'याच्ञा मोघा वरमधिगुणे' इति महाकविप्रयोगः ॥ ५७ ॥
</details>



<details><summary>उत्तमूरु-वीरराघवः अलभ्यलाभः</summary>

अथ क्षिप्रविनाशित्वादेव दीपे विशरणमंगीकार्यमिति शंकां परिहरति प्राच्ये इति । नाशसामग्रीसद्भावान्नाशो भवति; तदर्थं विशरणमनपेक्षितमिति भावः । अवयवविशरणेति ।  
अवयवविशरणं दृश्यमानम् । तेन लिङ्गेन ज्वालाभेदोऽनुमीयते । न केवलमनुमितिः; तत्सहकृतं तक्षुः भेदप्रत्यक्षमपि जनयतीत्यर्थः । यद्वा अवयवविशरणविषयको यो लिङ्गजबोधः तत्सहायकेनेत्यर्थः । दीपसमीपे परितो दीपांशदर्शनमेव विशरणे लिङ्गम् । स्वयमपि 'सावधानं प्रपश्यद्भिश्च' इत्यादिना दृष्ट इत्यन्तेन वाक्येन भेददर्शनमनुमंस्यते । ज्वालेष्विति । ज्वालशब्दोऽपि साधुः पुल्लिङ्गः । दुर्बाधेति । वस्तुस्थिरत्वमेव स्यादित्यर्थः । दीपदशेत्यत्र दीपशब्दो न स्यात् । दीपप्रक्षयस्य साध्यत्वात् अप्रत्यक्षत्वात् । व्याख्यायां तु पठ्यते । दीपसंबन्धिदशेत्यर्थोऽप्यनपेक्षितः; दीपादिष्विति पृथक्पदसत्त्वाच्च । दशा - वर्तिः । उक्तमेवार्थमनुमानाभिनयेन दर्शयति प्रयोगश्चेति । स्वानन्तरभावीति नाशविशेषणम् । स्वजनकेति दीपविशेषणम् । वर्तिस्नेहादितो दीपो जायतेः दीपात् वर्त्यादिनाशः, नाशात् तस्मात् दीपनाश इति क्रमः । अतो वर्तिनाशजनकत्वं दीपस्य । भूतभवद्भविष्यद्यत्किञ्चिद्दीपनाशमादाय सिद्धसाधनं स्यादिति स्वानन्तरभावीत्युक्तम् । अनन्तरभावि - यादृच्छिकदीपनाशमादायार्थान्तरवारणाय स्वजनकत्वनिवेशः । दीपनाशजनकत्वमेव वा साध्यम् । दीपानारम्भकस्नेहनाशे व्यभिचारवारणाय दीपारम्भकत्वं स्नेहविशेषणम् । इदमेव तत्त्वटीकायां विशिष्टेति हेतुघटकपदविवक्षितम् । श्लोकपूर्वपादार्थस्तु - चरमे - अन्त्ये स्नेहादिनाश इव प्राच्ये - प्रथमादौ स्नेहादिनाशेऽपि दीपनाशोऽस्त्येवेति । नाशानुमानेनेव दीपभेदः प्रतिकलदीपोत्पत्त्यनुमानेनापि साध्य इत्याह सामग्रीति । द्वितीयपादवाक्यार्थद्वयं मिलितं प्रतिक्षणदीपनाशे हेतुः । समाग्रीति अन्या सामग्री च कार्यमन्यज्जनयतीत्यर्थः । जन्मोपपाद्य जातानेकदीपविषयप्रत्यक्षस्थ इमे दीपा इत्यस्याभावात् दीपनाशानुमानमाह न चानेकेति । प्रत्यभिज्ञा कथमित्यत्नाह साम्यादेरिति । आदिना भ्रान्तिमूलाविवेकपरिग्रहः । एतावदनुमानं प्रभायामपि तुल्यमिति दर्शयति प्रवहणेति । प्रवाहरूपेण भावात् भिन्नभिन्नव्यक्तिरूपा इत्यर्थः । प्रत्याभिज्ञाबाधो दीपमात्रे इत्याह निर्बाधेति । अयं भावः - चक्षूर्मणिद्युमणिप्रभृतीनां तेजसां स्थिरत्वात् तत्प्रभा अपि स्थिराः । तेषां विशरणस्वीकारे शीघ्रविनाशापत्तेः । तत्र प्रभास्तावत् तद्धर्मभूतास्तदन्या एव । अत एव सहस्रभानुरित्यादिव्यवहारः । तासाञ्च प्रभाणां करतलप्रतिघातः प्रतिनिवर्तनं बहुलीभावश्च युज्यते । तावता तासां विशरणं नांगीकार्यम्, छेदभेदादौ मानाभावात् । अत एव न्यायसिद्धाञ्जने छेदभेदार्हावयवाभावात् निरवयत्वं प्राच्योक्तमित्युक्तम् । चाक्षुषरश्मेर्दर्पणेन प्रतिघाते छेदांगीकारे चक्षुषो विषयसंनिकर्षभंगात् मुखाद्यग्रहणापत्तिश्च । अतो भाष्यग्रन्थान्तराणां प्रभाविशरणे तात्पर्यं न भवति । दीपस्थले तदवयवविशरणं विना प्रभायामेव बाहुल्यवैरल्योपपादनात् पिण्डीभूतात् दीपादवयवविशरणं नेष्यत एव । सति वाय्वादिहेतौ तेजसां विशरणं भवन्न वार्यते । प्रतिक्षणप्रभोत्पत्तिपक्षे प्रतिघातप्रतिनिवर्तनादिकं प्रदीपप्रभायां कथमिति त्ववशिष्यते । तत्र दीपनिकटे प्रभाबाहुल्यादिवत् प्रतिघातस्थले अधिकप्रभोत्पत्तिः अन्यदा दीर्घविरलप्रभोत्पत्तिरिति व्यवस्था स्यात् । यद्वा बौद्धवत् क्षणिकत्वानिष्टेः क्रियावत् आतरविनाशमात्रेष्टेः प्रभा प्रतिहता निवृत्ता बहुलीभूता पश्चादेव स्वाश्रयदीपेन सह नश्यतीतीष्यताम् । अत एवाऽऽशुतरविनाशित्वरूपं क्षणिकत्वमित्युक्तं न्यायसिद्धाञ्जने । न च प्रभाया विशीर्णतेजःपुञ्जरूपत्वाभावे प्रभासंपर्कात् सूर्यकान्तादौ कथमग्न्युत्पत्तिरिति शक्यम्; यथाप्रत्यक्षं तत्र सामग्रीकल्पनात्, यथा अयो-ग्राव-दाव-वंशादिषु संघर्षात् अग्न्युद्भवे । न च दिव्यम् अबिन्धनं विद्युदादीत्युक्त्या सूर्यादेर्दिव्यस्यापि अबिन्धनत्वक्षणिकत्वादिकमस्तीति दीपतुल्यत्वं शंक्यम्, जलस्य तेजोजन्यतया सर्वत्र तेजसि एवं कल्पनानुपपत्तेः । अतो मण्यादिवत् द्युमण्यादिकमपि स्थिरमेव तेज इति ॥  
दीपमामूलाग्रं पश्यता जलवेणिकावत् प्रवहत्त्वं दृश्यमित्युक्त्वा, वर्त्यग्रमारभ्य वर्तिमूलपर्यन्तं  
दर्शनेऽपि दीपनाशदीपेत्यादौ सुग्रहावित्याह दशाग्रमिति । अविकल...समुदायशव्दः सामग्रीपरः । पूर्वानुमानेति । प्राच्य इत्यादि प्रथमपादोक्तानुमानेत्यर्थः । युक्त्यन्तरबाधमाहेत्यत्र बाधपदं मा भूदिति विमृशन्ति । युक्त्यन्तरबाधमिति प्रतीकग्रहणेन अनुमानान्तरव्याप्तिमिति आनन्ददायिनीव्याख्यानात् पाठो विचार्य इव । स्थितस्यार्थस्तु - प्रतिक्षणविनाशस्तु कुतस्त्य इति वाक्याभिमतस्य अविनाशस्य युक्त्यन्तरेण बाधमाहेति । अनेकघटाद्युत्पत्तिनयादिति । चक्रे आरोपितात् एकस्मान् मृत्पिण्डादनेकघटोत्पत्तिवत् दीपोत्पत्तिस्वीकारसिद्ध्येत्यर्थः । तस्मात् प्रभातद्वतोर्धर्मधर्मिभावादिकं सर्वमुपपन्नमिति । सामग्र्यनुवृत्त्यादीति । सामग्रीनिवृत्तौ कार्यनिवृत्तिरित्यस्य सर्वथा बाधेऽपि सामग्र्यनुवृत्तौ कार्योत्पादस्यावश्यकतया युगपत्कार्यद्वयानुपलम्भात् पूर्वकार्यनाशः कल्प्य इत्यर्थः ॥ ५८ ॥
</details>



<details><summary>उत्तमूरु-वीरराघवः अलभ्यलाभः</summary>

तेजसि विशेषविचारं वर्तयन् प्रथममुदर्यं प्राणसाहचर्यान्निरूप्य ततोऽग्नित्वसाम्यात् दीपादिके  
उपस्थिते तत्र प्रभाप्रभावद्रूपेण भेदं तार्किकाद्यनुक्तं प्रतिपाद्य भौमविव्योदर्याकरजभेदात् तेजोविषयचातुर्विध्ये तार्किकोक्ते आकरजस्य तैजसत्वमपाकरोति वर्णानामिति । हाटकद्याः - सुवर्णाद्याः धातवः - लोहविशेषाः प्रभूतैर्धात्रीभागैः - अधिकैर्भूम्यंशैर्घटिताः, भौमद्रव्यहरिद्रादिवर्णसदृशवर्णवत्तात् अतिकठिनत्वात् अतिशयितगुरत्वाश्रयत्वाच्च । केवलकठिनत्वं साधारणगुत्वञ्च जलेऽप्यस्तीति पार्थिवभागत्वसाधनायोगात् तद्व्यावृत्तये अतीति भूम्नेनि च विशेषणम् । करकादिकाठिन्यं त्वस्थिरम् । एवञ्च पाञ्चभौतिकत्वं पदार्थानामिति वदद्विरपि पार्थिवत्वं सुपर्णादीनामेष्टव्यम्; तदंशभूयस्त्वात् । एवं स्थिते सर्वस्य तत्तदेवभूतोपादानकत्ववादी तार्किकः एषां तैजसत्वं न वक्तुमर्हति । तर्हि कथं तैस्तथोक्तमित्यत्राह तादृक्त्वेऽपीति । स्फुरत्तादीति तेजस्सामान्यधर्मग्रहणम् । पार्थिवसाम्यवत् तेजस्साम्यस्याप्युपलम्भात् तैजसं पार्थिवं वेति विमृश्य अनितरसुलभं - पृथिव्यादौ अविद्यमानं किञ्चित् - अनुच्छिद्यमानदवत्वञ्चान्वीक्ष्य - हेतूकृत्य तज्ज्ञैः - भूतवितचार - प्रवृत्तैस्तार्किकैः तैजसत्वं व्याख्यातम् । तेषां तेजोंशसद्भावं विमृश्य तैजसेषु परिगणनं कृतम् । तच्च न पार्थिवत्वनिषेधनैर्भर्येण; किंतु विधितदितरसौकर्याय । तैजसानां नानाविधरत्नानां विषय इवात्रापि विधिनिषेधयोरेकरूपयोः प्रवर्तनार्थम् । तैजसानामेपां दाने फलाधिक्यं चौर्ये दोषाधिक्यञ्च प्रायेण तैजसैः रत्नादिभिः सममित्याशयेन तथाकरणमिति भावः स्यात् ।  
सामान्यम् = समानम् । सादृश्यं वा । निष्केत्विति । निष्को नाम षोडशमाषमितसुवर्णम् । तद्विषयदानविक्रियादिकारिणा सत्यमेव वक्तव्यम् । न्यूनाधिकमानविषयमसत्यं यदि ब्रूयात् तदा पापाधिक्यमिति । अनेन तावद्गुरुत्वस्य तत्र सत्यतावगमात् ओरोपितगुरुत्वमिति न युक्तमिति भावः । ननु विधिनिषेधयोस्तन्त्रसौकयम् - तैजसमिति रत्नसुवर्णोभयविषयकैकपदप्रयोगः । इदमेवैतत्फलम् । ततस्तैजसत्वमारोपितमिति कुतः । अनुच्छिद्यमानद्रवत्वाश्रयत्वबलेन तैजसत्वसाधनस्य तैः क्रियमाणत्वादित्याशंक्याह नन्विति । तोयान्यत्वस्येति । अयं भावः - पीतिमगुरुत्वाश्रयः सुवर्णभागः; श्येतिमगुरुत्वाश्रयो रजतभागः; एवं त्रपुसीसादिगतगुरुभागश्च पार्थिवा इत्यत्र न विवादः । परं तु 'सर्पिर्जतुमधूच्छिष्टानामग्निसंयोगात् द्रवत्वमद्भिः सागमान्यम्' (वै.द. २-१-५५) इति पार्थिवभूतानां सर्पिरादीनामत्यन्तानलसंयोगे उच्छिद्यमानद्रवत्वकत्वात् त्रपुप्रभृतीनाञ्च द्रवत्वस्यानुच्छिद्यमानत्वात् तादृशद्रवत्वाश्रयभागं पक्षीकृत्य तैजसत्वं साध्यते तैः । परं तत्र पार्थिवभागस्यापि द्रवीभावात् तद्द्रवत्वमपि नोच्छिद्यत इति शंकायां द्वेधा समाधानं तार्किकेष्टम् - अनुच्छिद्यमानद्रवत्वाप्रयद्रव्यान्तरमध्यनिविष्टत्वात् जलमध्यस्थघृतन्यायेन पार्थिवद्रवत्वमपि नोच्छिद्यत इत्येकम्; पार्थिवभागस्य चूर्णरूपेण विशरणेपि तत्र द्रवत्वं नास्ति, द्रवीभूतस्तु तैजस एव । जलमध्यस्थमषीहरिद्रादिक्षोद(चूर्ण)वत् तत्र विकीर्णः पार्थिवभाग इत्येतावदेवेति द्वितीयम् । तत्र दृष्टान्ते तोयस्य घृतचूर्णाधारतया कथनात् तद्वदत्रापि स सुवर्णाद्यंशस्तोयमेव किं न स्यादिति । ननु नैमित्तिकद्रवत्वात् तोयभिन्नमिति चेत् - अस्तु, तावता तेजस्त्वं कथम्? अनुच्छिन्नद्रवत्वं तेजोवस्तु नहि किञ्चित्  
कॢप्तमस्तीत्याह द्रवत्वविशेषादिति । पार्थिवस्योच्छिद्यमानद्रवत्वाश्रयत्वात् तद्भेदेऽपि सिद्धे परिशेषात् तेजस्त्वमित्यत्राह पाकजेति । सुवर्णं पार्थिवं नैमित्तिकद्रवत्वादित्येव युक्तम् । तेजोरूपधर्म्यन्तराघटनरूपाल्लाघवात् । एवञ्च पार्थिवांशगतद्रवत्वानुच्छेदे हेत्वन्वेषणश्रमोऽपि नास्ति । न च तस्य भागस्याद्रवीभावः । उपलम्भविरोधात् । मषीक्षोदादेः पूर्वमेव चूर्णत्वात् विशरणं स्यात् । अत्र क्षोदभावे किं प्रमाणम् । अत इति । सुवर्णं तैजसं तादृशद्रवत्ववत्त्वादित्यत्र पार्थिवांशदृष्टान्तेन जलमध्यस्थघृतदृष्टान्तेन च अतैजसत्वमेव साध्येतेत्यर्थः । वस्तुतः सुवर्णमिति तेजसांशपक्षीकारो न भवति, तस्य प्रागसिद्धत्वात् । इदं पुरोवर्तिद्रव्यं स्वगतद्रवत्वनाशप्रतिबन्धकद्रयद्रव्यसुंयुक्तम् - पार्थिवांशातिरिक्तघटितम् अनुच्छिद्रवत्त्वोपलब्धिविषयत्वादित्यनुमीयेत यदि, तदपि अवान्तरेति । पार्थिवमेव भवतु, अनुच्छिद्यमानं द्रवत्वमप्यस्त्विति विपक्षे शंकिते बाधकं नास्तीति भावः । अतिप्रसंगसाम्राज्यादिति । करकादेः काठिन्यादजलत्वम्, चन्द्ररत्नादिप्रमाणामनौष्ण्यात् अतेजस्त्वमित्याद्यापातादित्यर्थः । किं बहुना; अशेषापह्नव एवेत्याह । अशेषापह्नवेन वेति । अशेषापह्नवप्रसंगाद्वेत्यर्थः । कृष्णवर्णैव पृथ्वी, वर्णान्तरवत् अन्यत् सर्वं तत्त्वान्तरमेवेत्यादिरीत्या सर्वत्रावान्तरवैषम्यापलापप्रसंगादिति भावः । पाञ्चभौतिकत्वात् तेजांशोऽप्यस्तीति धा प्रकारान्तरेण वा तैजसवस्त्वन्तरमेलनकल्पनेऽपि सुवर्णादिशब्दवाच्यत्वं तस्य न युक्तम्, लोकविरोधादित्याह न चेति । दृष्टप्रमाणतः - प्रत्यक्षप्रमाणं परित्यज्य । ल्यब्लोपे पञ्चमी । यद्वा लोकव्यवहाराविषये अल्पांशे कुत्रचित् हेमादिशब्दानां वृत्तिकल्पनं दृष्टप्रमाणतः - दृष्टमिति दर्शनं प्रत्यक्षमुच्यते - प्रत्यक्षप्रमाणमूलकं न भवतीत्यर्थः । स्फुरत्तादिकं तु शुक्तिसुधादिगतत्वात् तेजोऽतेजउभयसाधारणमसाधकमिति भवदिष्टमेवेति अवान्तरवैलक्षण्यस्य, सहजत्वात् सुवर्णादेः पार्थिवत्वमेवेति ॥ ५९ ॥
</details>



<details><summary>उत्तमूरु-वीरराघवः अलभ्यलाभः</summary>

स्वर्णादेरिव तमसोऽपि पार्थिवत्वमिति मत्वा तत् साधयति नैल्यादिति । तमिस्रं - तमः  
भौमं - पार्थिवम् । चटुलत्वादिहेतोः 'न नैल्यम्' इत्यत्रान्वयः, तस्याभौमसाधारणतया भौमत्वसाधकत्वायोगात् । अत एव वृत्तौ न नैल्यमितीदमवतार्य चटुलेत्यादेरवतारणम् । ननु नेल्यादिति हेतुरसिद्धः तमसो नैल्यरूपत्वात् नौल्ये नैल्याभावादिति शंकायां न नैल्यमिति वचनं प्रसक्तमिति हृदयम् । निषेधमात्रेपि हृद्गतो हेतुः कश्चित् । स च पृथगुपलम्भादिरिति । न हि नैल्यमात्रं पृथगुपलभ्येतेति । [वृत्तौ हेत्वन्तरमाहेत्यस्य चोक्तपृथगुपलभ्यमानत्वहेत्वतिरिक्तं चटुलत्वादिहेतुमप्याहेतिस्वरसोऽर्थः ।] चटुलत्वं चलत्वम्, बहलत्वं निबिडत्वम् । आदिना विरलत्वस्य परत्वादेश्च - ग्रहणम् । ननु नैल्यादिना पार्थिवत्वसाधनं कं वादिनं प्रति; तार्किकहिपक्षे हेत्वसिद्धेरिति चेत् - तमसो द्रव्यत्वं येषामिष्टं  
तान् भाट्टादीन् प्रतीति तमः खल्वित्यादि वाक्येन ज्ञापयिष्यति । दशमं द्रव्यं तम इति हि तन्मतम् । तत्र श्लोके भेत्तुमित्यस्य पृथक्कर्तुमित्यर्थः । परीक्षकः कर्ता । तम इत्यादि द्वितीयान्तम् । नन्वालोकाभावस्तम इति युक्तम् । तदाछायायां पुरुषादिगत्यागत्योरिव प्रदीपालोकगत्यागत्योस्तन्नारोपादनुगत्युपपत्तेः । पृथग्द्रव्यत्वे तु न तदुपपत्तिरित्यत्राह छायावदिति । छायायाः पुरुषादेरिव, अयसः अयस्कान्तादेरपि गत्यागत्यनुविधानरूपं पारतन्त्र्यं यथा, तथेत्यर्थः । ननु तमो न रूपवत् अस्पर्शत्वदिति चेन्न - इन्द्रनीलप्रभायां व्यभिचारात् । अस्पर्शत्वमप्यसिद्धम्, प्रभायामिवानुद्भूतस्पर्शसंभवात् । अतः स्पर्शस्याख्यातिः = अग्रहणं न रूपात्मकविषयापहारकम् । अत एव तमो न पार्थिवमस्पर्शत्वादित्यपि निरस्तम् । ननु रूपप्रत्यक्षे आलोकस्य कारणत्वात् तमसि च तदभावात् मय नीलप्रत्यक्षमिति चेत् – तत्र = नीलादिप्रत्यक्षसामान्ये चक्षुषो नालोकोऽपेक्ष्यः । तत्सामान्यं प्रति आलोको न कारणम्; आलोकाभावेऽपि सिद्धाञ्जनसहितया दृष्ट्या, असहायोलूकदृष्ट्या च प्रत्यक्षोत्पादनात् व्यभिचारादिति श्लोकार्थः । ननु पृथिव्यां तमसोऽन्तर्भावस्तोयनिरूपणानन्तरं वक्तव्यं इत्यत्र विप्रतिपन्नंशपरीक्षामात्रस्येदानीं क्रियमाणत्वात् जलत्याग इत्याह तेज इति । अन्तर्भावं तदुल्लंघनेनाहेत्यन्वयः । तमः खल्विति । पूर्वार्धेन द्रव्यत्वसाधनम्, उत्तरार्धेन पृथिव्यादिमनोन्तद्रव्यनवकभेदसाधनम् । चलत्वात् विभुचतुष्टयव्यावृत्तिः, नीलत्वात् पृथिव्यतिरिक्तसर्वव्यावृत्तिः । अस्पर्शत्वात् पृथिवीव्यावृत्तिरभिमता । भौमत्वे वाद्यन्तरयोः संमतिमप्याह प्रमेति । तुल्यत्वमस्पर्शत्वविशिष्टरूपवत्त्वेन । पित्तवत् = पीतश्शंस्व इति भ्रमहेतुपित्तद्रव्यप्रभाया इव । दृक्प्रमेति । कृष्णताराप्रभेत्यर्थः । अशक्यसाधन इति । द्रव्यघटितचक्षुस्संनिकर्षस्मैव नैल्यप्रत्यक्षकारणत्वात् द्रव्याप्रत्यक्षं दुर्वचम् । धर्मान्तराग्रहणात् द्रव्याप्रत्यक्षमिष्यत इति शंकां तद्ग्रहणप्रदर्शनेन निरस्यति चटुलेति । तदेवाह न चेति । नीलोपलम्भः नीलद्रव्योपलम्भोऽपि । गन्ध इति । गन्धपुष्पधूपदीपेति द्रव्यसाहवर्णेणापि गन्धशब्दप्रयोगादिति भावः । अथापीति । द्रव्यचाक्षुषसामान्ये आलोकस्य संयोगसंबन्धेन कारणणत्वे आलोकप्रत्यक्षे तद्भङ्गः । तदतिरिक्तद्रव्यप्रत्यक्षेति संकोचेष्टौ आलोकतद्विरुद्धोभयातिरिक्तद्रव्यप्रत्यक्षे इत्येव नियमः क्रियताम् । तथा च संयोगसंबन्धेनाऽऽलोकस्याभावेऽपि प्रत्यक्षमिति । युक्त्यन्तरमाह दृक्स्वभावाच्च यथेति । यथा च दृक्स्वभावादालोकनैरपेक्ष्यमित्यन्वयः । नन्वालोकात् पूर्वं स्थितं तमः आलोके आनीते कुत्र यातम् । न यातं चेत्, कुतो न दृश्यत इति पृष्ट्वा प्रतिवक्ति तथापीति । आलोकमध्ये पूर्वं दृष्टस्य तमसोऽन्यत्रोत्सारणं दुर्वचम् । अतैव नाशस्तु स्यात् । परं तु पुनःपुनः तमउत्पत्तितत्प्रसरणाद्यनेककल्पनापेक्षया सर्वत्र तमः स्वभावत एव व्याप्तम्; यदा यत्राऽलोकप्रादुर्भावः, तदा तत्र स्थितमेवाभिभूयत इति कथने महल्लाघवम् ॥   
एवं कृष्णतारकाप्रभा तमः, वियति विततसूक्ष्मावयवनैल्यं तमः, पूर्वानुभूतनीलद्रव्यविषयकस्मृतिप्रमोषविषयनैल्यं तत्राविद्यमानमेव तमः, आलोकाभावस्तमः, पृथिव्याद्यतिरिक्तः दशमं द्रव्यं तमः इति पक्षान् उपेक्ष्य पृथिव्यामन्तर्भावस्तमस उक्तः । आद्यं नम एव - प्रपञ्चप्रकृतिभूतद्रव्यमेवेति तत्त्वरत्नाकरपंक्तिदर्शिनामाशयमाह अद्रव्यत्वेति । एतत्पक्षे नीलत्वादि दुरुपपदम्; तमस्सृष्टिश्रुतिविरोधश्चानन्तरवाक्यसिद्धः ।  
एवं पार्थिवत्वेन सिध्यतस्तमसः स्वपक्षे विशेषान्तरं वक्तुमाह तदिदमिति । कैश्चित् – अद्वैतिभिः । तमोव्यवहितेति । घटादिकं तमोद्रव्येणाऽऽवृतत्वात् चक्षुस्संनिकर्षं न लभते इति चक्षुर्गतिप्रतिबन्धस्वीकारे तमसः परस्तादालोके स्थितं न चक्षुषा गृह्येत, मध्यस्थितेन तमसा चक्षुर्गतिरोधप्रसंगादिति भावः । व्यक्तमिदं तात्पर्यचन्द्रिकायाम् (....) । तर्हि तमसि कथं न चाक्षुषमित्यत्राह अत इति । प्रत्यक्षे चक्षुस्संनिकर्षस्य दर्शनविषयतमस्संबन्धरहितस्यैव कारणत्वमिति भावः । तमोभिभवस्थले प्रत्यक्षत्वाय दर्शनविषयेति विशेषणम् । यद्वा आलोकसंबन्धः कारणमित्युक्तिपर्याय एव तमःप्रतिबन्धवाद इति ॥ ६० ॥
</details>



<details><summary>उत्तमूरु-वीरराघवः अलभ्यलाभः</summary>

ननु ज्ञानाभावमात्रेणैव सति निर्वाहे अशनं भावरूपं यथा न कल्प्यते, तथा आलोकाभावेनैव  
निर्वाहे तमोऽन्यन्न कल्प्यमिति तार्किकप्रस्यवस्थाने आह नालोकेति । मात्रपदात् भावव्यावृत्तिः । अविरतम् - तमःप्रतीतिकालसामान्ये । प्रतीतेरारोपेण निर्वाहं निषेधति आरोपे चेति । न भवति नियतमिति । वर्णान्तरमप्यारोप्येतेति भावः । न नियन्तृ - न नियामकम् । शुक्तौ रजतत्वारोपः रजतस्मृत्यघीनः, तद्वदत्र नैल्यस्मृतिनियामकं किमित्यत्राह आलोकविरोधित्व...स्मारितेति । प्रलयादीति आदिपदेन गतिनिवृत्तिवाचिस्थाधात्वादिग्रहः । एतेन व्यञ्जितमिति । द्वितीयपादेन व्यक्तीकृतमित्यर्थः । भावातिरिक्तेति । भावरूपतद्ग्रहणे च तमोद्रव्यस्वीकारापत्तिः पक्षदृष्टातन्तभेदाभावश्च । ननु तमस्त्वं न नीलवृत्ति आलोकाभावत्ववदिति प्रयोगे पक्षदृष्टान्तभेदसिद्धिरित्यत्र दूषणान्तरमात्राह आलोकाभाव इति । अनिस्तार इति । व्यभिचारपरिहारेपि हेतुरप्रयोजक इति भावः ।  
विरुद्ध इति । तमोधर्मभूतनैल्यमिति दृष्टान्तं वदन्नेव कथं तमो न नीलमिति साधयसि; प्रतिज्ञादृष्टान्तविरोधादित्यर्थः । अनादेय इति । अनिर्वचनीयादेरभावादिति भावः । नैल्यवदिति दृष्टान्त इत्यत्र तमोगतनैल्ये वा आरोपितनैल्यं वा अनारोपितनैल्यविशेषो वा दृष्टान्त इति त्रेधा विकल्प्य निरस्यति तम इति । सत्येवालोके इति । दृष्टान्ते साधनवैकल्यमिति भावः । ननु किमारपितत्वारोपितत्वविशेषणेन? तमोग्रहणविषयभूतं यत् तदेव नैल्यं दृष्टान्तः । तत्र हेतुरस्त्येव । न हि भ्रान्तित्वेन गृहीतप्रतीतिविषयत्वं हेतुः; किंतु प्रतीतिविषयत्वमिति शंकते तथापीति । असत्यालोके इति विशिष्टहेतुग्रहणकाल एव नैल्यस्यारोपितत्वं सिद्धम् । अनारोपितस्याऽऽलोकमन्तरेणाग्रहणस्याऽऽनुभविकत्वात् । एवञ्चाऽऽरोपितत्वेन गृहीतं नैल्यं दृष्टान्त इत्येवोक्तं भवति । तथा च प्रागेव तमसो नैल्याभावरूपबाधसिद्ध्या तदनन्तरमेवास्य दृष्टान्तलाभ इत्याह तमसीत्यादिना । ततः किमित्यत्रान्योन्यतप्रयत्न इत्याह तेन चेति । दृष्टान्तसिद्धौ पक्षे साध्यसिद्धिः, तत्सिद्धावेतत्सिद्धिरित्येवमन्योन्यमानस्य इति । अपि च नैल्यमिति दृष्टान्तोक्तौ, तदेव नैल्यं पक्षीकृत्य इदं न नैल्यम् असत्यालोके । ग्राहमत्वात् तमोरूपधर्मिवदिति किं न स्यात् ॥ नैल्यमिति गृहीते न नैल्यमिति साधनं कथम्, बाधादिति चेत्, पक्षीकृतस्य तमसोऽपि इदमित्यनुभूतनैल्यविशिष्टतयैव भानात् तत्र न नीलमिति साधने बाध एवेति मन्यताम् । किञ्चवं घटादिग्रहेऽपि घटो न नीलः, नीलो घट इति प्रतीतिविषयत्वात् नैल्यघटत्वादिवदित्याद्यनुमानं कुतो नेत्यादि भाव्यम् ।  
आरोपे इति सप्तम्या तदसंभवोऽप्याशयित इति दर्शयति अयं भाव इति । तत्पर्यभेदेति ।  
पटच्छेतात्पर्यवत् रूपान्तरव्यवदच्छेदतात्पर्यमपीति भावः । स्वरूपमेवेति । घटः पटो नैत्यादौ  
धरत्वरूपधर्मः पटभेदः; घटाभावः पटो नेत्यादौ धर्मिस्वरूपमेव भेद इति त्वन्मतमिति भावः । तथा - चाऽऽलोकाभावस्य नीलभेदरूपत्वात् धर्मिज्ञानमेव भेदज्ञानमिति प्रतियोग्यारोपस्यायोग इति । एवं सप्तमीज्ञापितमुक्त्वा तृतीयपादार्थमुपपादयितुं प्रवृत्तः पूर्वम्, आलोकविरोधित्वलक्षणसमानधर्मस्मारितनैल्येति पूर्वपक्ष्युक्तमर्थं दूषणोपयोगितया विशदीकरोति एवञ्च ब्रूष इत्यादिना । एवं चेत्यस्य एवं किलेत्यर्थः । अथ निरस्यति एवं सतीति । न त्विति । न हि एकत्र शुक्तौ रजतारोपे सति, सर्वत्र रजतारोपापादनं भवतीति भावः । निमित्तस्य चेति । आरोपे सतीति वाक्यस्य हि कार्ये सति कारणानुमानम्; न तु कारणसद्भावमात्रेण कार्यापादनम्; कार्यस्य सामग्र्यघीनत्वादित्यर्थपर्यवसानम् । तत्र कारणं यदि नानाकार्यसाधारणम्, तदा एकरूपकार्यस्यैवोत्पत्तिवचनं दुष्करम् । प्रकृते च भास्वरान्यत्वं सर्वसाधारणमिति । लौकिकं = प्रत्यक्षसिद्धम् ॥ ६१ ॥
</details>



<details><summary>उत्तमूरु-वीरराघवः अलभ्यलाभः</summary>

संवर्तवार्ता - प्रलयवृत्तम् । भावाभावाविति । आलोकाभावस्तम इति पक्षेऽयं दोष इति भावः । भावाभावौ निषेद्धुमशक्यम् । तुमुन् अत्र केवलभावार्थे । निषेधोऽशक्य इत्यर्थः । एकदा एकत्र भावाभावयोरस्तित्ववत् नास्तित्वमपि दुर्वचमिति । ननु तस्य तदभावेनेव तदभावव्याप्येनापि सह विरोध एव । एवञ्च यत्र तमः तत्नालोकाभाव इति तमसोऽभावव्याप्यत्यात् आलोकस्य तमसश्च विरोधे अलोकाभावतमोभावयोरपि विरोध एवेति चेत् - व्याप्ये सति व्यापकेनावश्यं भाव्यम् । भावे सति अभावेन न भाव्यमित्येव नियमः । आलोकाभावे तमोऽभावे च साहित्यं तेन कथं वार्यत इति । वस्तुतः सिद्धान्ते तमसः आलोकाभावव्याप्यत्वमपि नास्ति । आलोकेनाभिभवस्य प्रागुक्तेः । तथा च तमो द्रव्यं पार्थिवं सर्वव्यापि । मध्ये मध्ये आलोकप्रवेशे तदभिभूयत इति न तदातदा पृथगनेकतमोद्रव्योत्पत्तिविनाशादिकमिति ध्येयम् । एतावत्पर्यन्तं भावातिरिक्ताभावाभ्युपगमेन वादः प्रवृत्तः; वस्तुतो न तदुत्थानमित्याह स्याच्चेति चतुर्थपादेन ॥ ६२ ॥
</details>



<details><summary>उत्तमूरु-वीरराघवः अलभ्यलाभः</summary>

चलस्य तमसः पृथिव्यन्तर्भावो न्यरूपि । महापृथिवी त्वचलैवेति निरूपयन् तस्याः भ्रमणपक्षं  
कतिपयकार्तान्तिकाद्यादृतम्, जैनीयं पतनपक्षञ्च निरस्यति तिष्ठतीति । वैदिकसिद्धान्तोऽयं, यत् भूः स्थिरा, ग्रहनक्षत्राणि भ्रमन्तीति । भचक्रपदं ग्रहाणामप्युपलक्षणम् । त्रिलोकीभ्रमणमिति । वेदवाक्यतात्पर्याग्निहणात् भ्रान्ताः केचित् वैदिकाः । तैः उत्ताना वै इत्यादि वाक्यतस्त्रिलोकीभ्रमणं तर्कितम् । तथा त्रिलोकीविषय इव मेदिनीविषये भ्रान्तैः कैश्चित् भ्रमणम् अन्यैः पतनञ्च कॢप्तम् । न केवलमनेकाप्तग्रन्थविरोधात् भ्रान्तिपातपक्षयोः भ्रान्तकॢप्तत्वनिश्चयः, किं तु सत्तर्कविरोधादपीति क्रमेण तृतीयतुरीयपादाभ्यामाह तदिति । प्राक्प्रतीचोरिति पक्षिविशेषणम्, स्त्रीलिङ्गाभावात् विशेषणपदत्वाच्च । प्राग्दिग्गतस्य पक्षिणः प्रत्यग्गामिनः पतनं - डयनं वेगेन कर्तव्यं न स्यात् । प्रतीचीगतस्य प्राग्गामिनः पक्षिणश्च डयनं वेगाधिपयेऽपि कार्यकरं न स्यादित्यर्थः । विवरणं वृत्तौ । जैनोक्तपातपक्षे दोषमाह पाते इति । गुर्व्यास्तस्याः - उर्व्याः गुरत्वादेवातिशयितादतिवेगेनाधःपाते तावद्वेगशून्यं वियति क्षिप्तं शिलादिकं पुनर्भूमिं प्रति पतदपि न तां प्राप्नुयादित्यर्थः ।  
हिरण्ययेन - हिरण्मयेन रथेन देवः सविता आयातीत्याद्यर्थकश्रुत्यादिभिः ग्रहादिगमनं भूमिस्थैर्गमनं विना लभ्यत्वञ्च गम्यते । अतः श्रुत्यनुसारिप्रमेयबोधनात् आप्तिः - आप्तता पुराणादि - कर्तॄणाम् । सर्वजनक्रियमाणसाक्षात्कारानुरोधित्वाच्च स्वपक्षस्य विश्वसनीयतेत्याह अस्मिन् पक्ष इति । गणितादीति । ज्योतिर्विदां व्याप्यव्यापकभावापन्नसकलकालगणनतत्फलव्यवस्थादिकं मुख्यम् । न तद्विरोधोभूस्थैर्यपक्षे । अथापि सूर्यादिज्योतिर्विषये ज्योतिर्विद्वचनस्यैव श्रद्धेयतमत्वात् बहिरङ्गं पुराणादिकमित्यत्राह कक्षीकृतश्चेति । ज्योतिर्वित्सु भूस्थैर्य-भचक्रभ्रमणवादिनामपि सद्भावात् ज्योतिःपुराणोभयानुसरणमेव श्रेय इति भावः । विष्णुपुराणे ध्रुवस्याधिपतेः स्थानं सूर्यादिभ्रमणं तस्य नानाविधवाय्वन्तर्गतप्रवहाख्यवायुकृत्वादिकं विस्तरेणाऽऽख्यायि । उदयेति । प्रवहाख्यवायुना उदयास्तमयनिमित्तं यथातथा प्ररितस्सन् भ्रमति लंकास्थानस्य समपश्चिमगः - साक्षात्पश्चिमदिग्गमी ग्रहनक्षत्रगण इत्यर्थः ।  
उत्ताना इति । देवलोकस्य भ्रमणस्वीकारे सत्येव तत्रत्यानां गवां तल्लोकोपरितनभागस्य भ्रमणवशादधोदेशप्राप्तिदशयां देशान्तरस्थैरुत्तानतया गमनं लक्ष्येतेति भावः । स्वयं भ्रामयन्तः - देहभ्रमणं कुर्वन्तः । स्थिरतयैव दृष्टानामिति । न ह्यादित्यादयो गच्छन्तोऽस्माभिरालक्ष्यन्ते । किं तु स्थिरतया । अत एवाऽऽदित्ये व्रज्यावान्, पूर्वभधःस्थितत्वे सति सम्प्रति उपरि दृश्यमानत्वादिति गत्यनुमानं दार्शनिकैरुक्तम् । अपेक्षितस्य - सूर्यचन्द्रभूसंनिर्षविप्रकर्षदक्षिणोत्तरायनादि तत्तत्कालव्यवस्थादेः । अनुलोमेति । 'अनुलोमगतिर्नौस्थः पश्यत्यवलं विलोमगं यद्वत् । अचलानि भानि तद्वत् रामपश्चिमगानि लंकायाम् इति श्लोकः । यथा प्राग्दिशं गच्छन्त्यां नौकायां स्थितः अचलान् अन्यत्र स्थितान् प्रत्यग् गच्छत इव पश्यति, तथा भूमिस्थितो नक्षत्राणि अचलानि पश्चिमगानि पश्यतीत्यर्थः । अनेन नक्षत्रादेरचलत्वं भूम्याः प्राग्दिशं प्रति गन्तृत्वञ्च सिद्धम् ।  
सर्वमिदं भ्रान्तैः कॢप्तमित्येतत् तर्कविरोधप्रदर्शनेनाप्युपादयितुमारभते इषीकेति । इषीका प्रोतात्रिका - காற்றாடி । उप्क्षिप्ताः - धनुरादितो मुक्ताः नभोगताः शरशिलाशकलादयः ।  
कथमिति । अतिवेगेन तद्भूप्रदेशस्य दूरं प्राग्दिशं प्रति गतत्वात् । ज्योतिषां प्रत्यग्गमनदर्शनात् तद्भ्रमत्वोपपादनाय भुवः प्राचीगमनस्यैव वक्तव्यत्वादिति भावः । कुलायं - स्वनीडम् । पततां - इयमानानां तेषां - पक्षिणाम् । गन्तव्यानीति । गन्तव्याः प्रतीच्यदेशा इत्यर्थः । प्रतिगच्छेयुः - आगच्छेयुः । न संनिकृष्येरन्निति । गन्तव्यानीति कर्तृपदस्यानुषंगः । दक्षिणेति । प्राक्प्रत्यग्लक्ष्ययोः दूरत्वासन्नत्वविषये तारतम्येऽपि आर्जवानपायात् तत्त्यागाय दक्षिणोत्तरेत्युक्तम् । उक्तास्तर्कान् सर्वान् परिहरन् प्रत्यातिष्ठते शरेति । उक्तप्रसंगः - उक्तापत्तिः सर्वापि । अनुपलम्भेति । व्योमयानसिन्धुयानादिस्थितानां तद्यानगत्यनुपलम्भवत् एतदनुपलम्भ इति न युक्तम् - आकाशे गच्छतां पक्षिणां स्वयं वायुना नुद्यमानत्वेन पारवश्ये तदनुपलम्भकल्पनायोगात् । प्रतिरोधप्रसंगमेवोपपादयति यो हीति । आवर्तयति - भ्रमयति । प्रतिसरेयुः - प्रतिकूलं सरेयुः., भचक्रभ्रमवायुवत् ।  
पृथिव्याः पूर्वमेव - पृथिवीतः पूर्वकाल एव । यद्यनुपलम्भात् शरविहगादिविषये मारुतो नेष्यते, ज्योतिर्भ्रमणविषयेऽपि स नेष्यताम्; लाघवाच्चेत्यत्राह किञ्चेति । शास्त्रोपलम्भविरोधादिति । शास्त्रविरोधात्, त्वगिन्द्रियागृहीतत्वाच्चेत्यर्थः । भूभ्रमणमते तदभावेऽपि निर्वाहं शिक्षयन् वायुनुद्यमानत्वांशमपि खण्डयति भुव एवेति । शिक्षितमंगीकृत्य संतुष्यन् पृच्छति स्यादेवेति । छिन्नत्वादिति । भ्रमणे दृष्टे हि कार्यात् कारणानुमानम्; तदेव नेत्यर्थः । भूभ्रमणदिव्यज्योतिर्भ्रमणमध्ये लाघवं कुत्रेति विचार्योक्तमपि व्युदस्यति अत एवेति ॥ ६३ ॥
</details>



<details><summary>उत्तमूरु-वीरराघवः अलभ्यलाभः</summary>

एवं तर्कबलेनापि भूभ्रमणपक्षं प्रतिक्षिप्य तृतीयपादस्यैतत्सर्वाभिप्रायकत्वमाह तदेतदिति ।  
जैनपक्षक्षेपि चतुर्थपादमवतारयति भूपतन इति । निरोधेति । 'गुरुत्वात् पतनम्' इत्येतत् विधारकव्यापाररहिनविषय एव हीष्टम्, विघारकोपपादने च न तत्कल्पनेति । गौरवप्रकर्षकाष्ठेति । गरिष्टेत्यर्थः । पोतवालुकेति । पोतो नौः गुरुत्वेऽपि, वैशाल्यातिशयादिना पृथुना जलेन धार्यने । बालुकाश्च विशरणस्वभावा अपि गोण्यादिना बद्धा न विशीर्यन्ते । यद्वा गरीयान् पोतो न तथा भूपरिधिः - भूगोलपरिमाणम् । तच्च सूर्यसिद्धान्त - आर्यभट – लल्लाचार्य – वराहमिहिर - ब्रह्मगुप्त - भास्करमतभेदेन भिन्नम् । अङ्गुलमानभेदमूलोऽयं मानभेद इत्यविरोधः । अन्यथा पुनरेकतममेव प्रामाणिकम् । ज्योतिश्शास्त्रपुराणादिकयोरुभयोरपि वेदांगतया निगमग्राह्य(स्वीकार्य)त्वात् न बाध्यता । निजोपक्रियांश इति । कस्य विद्यास्थानस्य कस्मिन्नुपकारे नैर्भर्यमिति न्यायपरिशुद्धौ प्रादर्शि । श्रीविष्णुपुराणव्याख्यने च श्रीविष्णुचित्तार्यैः, 'पुराणकारस्य हि वैराग्योत्पादने भगवन्माहात्म्यज्ञापने च तात्पर्यात् न लोकसंख्यागणितेऽत्यादरः' इत्युक्तम् । तत् - तस्मात्, इह - ग्रन्थोक्ते भूपरिध्यादिभेदे - भूपरिमाणमेरुस्वरूपादिनानात्वे सति, भूपरिध्यादेर्भेदे - एकस्मिन् विशेषे तात्पर्यं तर्क्यम् । भेदैरिति पाठे भूपरिध्यादिभेदकाङ्गुलमानभेदान् आदाय एकत्र तात्पर्यमित्यर्थः । तृतीयायाः दुर्ज्ञानमित्यत्र वाऽन्वयः । दुःखेन ज्ञायत इति खलु । ज्योतिरागमे पञ्च सिद्धान्ता इति । ज्यातिरागमः - ज्यौतिषम् । 'पैतामहञ्च सौरञ्च वासिष्ठं पौलिशं तथा । रोमकञ्चेति गणितं पञ्चकं परमाद्भुतम्' इति काश्यपसंहितायां सूर्यारुणसंवादे । वराहमिहिरेणाप्युक्तम्, 'पौलिशरोमक-वासिष्ठ-सौर-पैतामहास्तु सिद्धान्ताः । पञ्चभ्यो द्वावाद्यौ व्याख्यातौ लाष्टदेवेन ॥ पौलिशकृतः स्फुटोऽसौ तस्याऽऽसन्नस्तु रोमकः प्रोक्तः । स्पष्टतरः सावित्रः परिशेषौ दूरविभ्रष्टौ ॥' इत्युक्तम् । अथ ब्रह्मसिद्धान्तपरिष्करणञ्च ब्रह्मगुप्तेनाऽऽरब्धम् । 'कार्यो यत्नो यस्मिन् दृग्गणिसतैक्यं सदा भवति' इति च ब्रह्मगुप्तोक्तिः । दृढाः - अविबाल्यत्वेन प्रतीताः । उदासितव्यमिति । यस्यकस्यचिद् भ्रमणमस्तु; यः कश्चन सिद्धान्तोऽस्तु । प्रत्यक्षं फलानुभवकल्पितहेतुकार्यभावाधीनबलाबलञ्च निरीक्ष्य समुचितं रोचयमानैरन्यदुपेक्ष्यम् । अन्यतमपरिशेषणप्रयासस्त्वत्रास्माकं न फलेग्रहि स्यादिति विमृश्यते चेत्, स प्रयसो न कार्य इति भावः । अत्रोक्तं भावप्रकाशे, 'सिद्धान्तभेदेऽपि अयननिवृत्तौ प्रत्यक्षं सममण्डललेखासंप्रयोगाभ्युदितांशकानां छायाजलयन्त्रदृग्गणितसाम्येन प्रतिपादनकुशलो दैवज्ञ इत्युक्तं वराहमिहिराचार्यैः' इति ॥ ६४ ॥
</details>



<details><summary>उत्तमूरु-वीरराघवः अलभ्यलाभः</summary>

जडद्रव्यसरे निरूपणीयमव्यक्तं कालश्च । तत्रैकमेवैतावता न्यरूपि । अथ कालो निरूप्यते ।  
कालपदार्थस्य कॢप्तान्यद्याभावादुद्देशो लक्षणञ्च न युज्यत इति मन्वानं प्रति तत्पार्थक्यं परीक्ष्य  
स्थाप्यते सूर्येति । सूर्यावृत्तिः तदुदयास्तमयादिः । आदिना तत्स्पन्दादिग्रहणम् । तद्रूपोपाधीनां व्यतिकरः – आवापोद्वापमूलकं मेलनम्, संख्यानम् । तद्विशिष्टं सत् अम्बरम् - आकाशम् अन्यद्वा कॢप्तं वस्त्वेव कालशब्दवाच्यमस्तु । तथा चाधिकदिनवान् अधिकसूर्यपरिस्पन्दवान् वा स्थविरः, न्यूनतत्को युवेत्येव वक्तव्यम् । तत्र सूर्यगता ह्यावृत्तिः स्पन्दो वा; तद्वत्त्वं पुरुषे कथमित्यत्र तद्धर्मोपनायकत्वमम्बरादेरिष्यताम् । स्पन्दादेः स्वाश्रयसूर्यसंयुक्ताकाशसंयुक्तत्वरूपसंबन्धेन पुरुषे सत्त्वादिति प्रथमपादार्थः । उद्दिष्टलक्षितेष्विति । आदौ द्रव्याद्रव्ये(६)ति श्लोके कृतोद्देशेषु, (७) तत्र द्रव्यमित्यनन्तरश्लोकेन दर्शितलक्षणेषु च तत्त्वेष्वित्यर्थः । पूर्वार्धं शंकाग्रन्थमवतारयति तत्रेति । तर्केणातिरिक्तकालसाधनं दुष्करम्, दिग्वदेवान्यथैव निर्वाहादितीह शंकाभिषेण ज्ञाप्यते । तत्र तर्कं कणादोक्तं निरस्यति अपरस्मिन्निति । अयमेव शुद्धः सूत्रपाठः (वै. द. २-२-६) । अस्मदीयं रसायनं द्रष्टव्यम् । परस्मिन्नपरमित्यस्येदमुपलक्षणम् । अपरस्मिन्निति सप्तम्यन्तप्रयोगात् परत्वमपरत्वञ्चाऽऽपेक्षिकमेकत्रैव भविनुमर्हतीति ज्ञाप्यते । अपरं न्यूनसूर्यपरिस्पन्दवत् । परम् - अधिकतत्स्पन्दवत् । युगपत् - एकस्मिन्नेव सूर्यस्पन्दे । अयुगपत् - विभिन्ने स्पन्दे । चिरम् – बहुस्पन्दव्यवहिते स्पन्दे । क्षिप्रम् - बहुस्पन्दानन्तरितस्पन्दे । ईदृशस्पन्दवत्त्वं वस्तूनां साक्षान्न भवतीति, कालस्यैवान्यगतधर्मोपनायकत्वं वक्तव्यमिति कालसिद्धिरिति सूत्रार्थः । तदत्र खण्ड्यते, 'मा भूत् कालः, आकाश एव विभुत्वादुपनायकोऽस्तु । वेदान्तिपक्षे आकाशो न व्यापीति चेत्, प्रकृतिर्भवतु । तस्या अप्ययोगे ब्रह्मैव विभुधर्मोनायकमस्तु । तदाह विभुद्रव्यान्तरमिति । एवञ्च अम्बरादेरिति आदिशब्देनैव द्रव्यान्तरादेर्ग्राह्यत्वात् सूर्यावृत्त्यादीति आदिपदेनोपाधिमात्रस्य ग्राह्यत्वात् सूर्येतीति प्रतीकानन्तरम्, अम्बरादीति प्रतीकधारणं रोचयन्ते । व्याख्याने तु आदिशब्दद्वयेनेति विवृतमस्ति । तत्रैकत्र व्याख्याने वाक्यभ्रंशोऽप्यूह्यते । आदिशब्देनेति प्रथमादिशब्दार्थं विलख्य क्रमेण द्वितीयमादिशब्दं प्रस्तुत्य विभुद्रव्यन्तरमित्यादि लिखितं स्यात् । एवं तत्पूर्वस्य कालतेति पदस्यापि ततः प्रागेव व्याख्यानमुचितम्; न तु अतिप्रसंगशंकापरिहाराविस्तरानन्तरमिति कालतेत्यादिकमप्यत्रैव पाठ्यम् । परत्वादिनिर्वाहकतेति । अपरस्मिन्निति सूत्रोक्त परत्वापरत्वयौगपद्यादिनिर्वाहकतेत्यर्थः । उपाधिबुद्धिविशेषाश्चेति परापरयुगपदादिशब्दार्थघटकाः यादृशयादृशाः परिस्पन्दाः, तादृशतादृशवतद्विषयकबुद्धय इत्यर्थः । कर्मधारयो वा । तत्रतत्र बुद्धौ स्थविरयुवादितत्तद्वस्तुनोऽपि सहग्रहणे एकबुद्धिविषयत्वसंबन्धेन तादृशस्पन्दवत्त्वं स्वविरादौ समन्वितं भवति, विनैव कालमिति भावः । उपाधिभिरेव वेति । स्पन्दवान् युवेत्यादेः स्पन्दाश्रयसूर्यसंबन्ध्यम्बरसंबन्धित्वेन स्पन्दवानिति वाऽर्थोऽस्तु, अम्बरादिकं विहाय स्वविषयकबुद्धिमत्त्वसंबन्धेन स्पन्दरूपोपाधिमानिति वा, विषयतासंबन्धेन स्पन्दविषयकबुद्धिमानिति वा इति पिण्डितार्थः । नन्वधिकपरिस्पन्दविषयकबुद्धौ यूनः समूहालम्बनविधया भाने सोऽपि स्थविरः स्यादिति शंकामनूद्याह यदीति । तदवस्थ इति । कालस्य नित्यविभोरेकत्वात् अधिकपरिस्पन्दीयकालिकसंबन्धवत्कालानुयोगिककालिकसंबन्धस्य यून्यपि सत्त्वात् स दोषस्तदवस्थः ॥ तावन्तः स्पन्दाः कालिकसंबन्धेन यूनि न भवन्तीति चेत् - कुतः । कालो ह्येकः ॥ समानकालिकत्वं नास्तीति चेत् - तदाश्रयकालसंबन्ध एव हि समानकालिकत्वम् । नानाकालसत्त्वे हि समानेति विशेषणं सार्थकम् ॥ अथ कालोपाधीनामपि कालत्वात् नानाकाल सद्भाव इति चेत् - तर्हि किमजागलस्तनेन नित्यविभुना कालेन । यथादर्शनमिति । काल एकोऽपि अधिकपरिस्पन्दान् स्थविर एवोपनयति । न्यूनानेव यूनि; कतिपयस्पन्दानेव चोपनयति, न सर्वानिति चेत् - कश्चित् बुद्धिविशेष एव किञ्चिदुपाध्युन्नायकः, कश्चित्तु नेत्येव कल्प्यतामिति किमन्येन कालेनेति भावः ।   
द्वितीयपादमवतारयति अत्रेति । आकाशनिरूपणावसाने (४८) प्राक्प्रत्यक्त्वादीति श्लोके दिक्पदार्थनिषेधिना सिद्धान्तिना दिशि स्वीकृतो नय आकाश एव सुवच इत्युपपादिम् । तदत्रापि ग्राह्यम् । तथाचाम्बरमेव सूर्यपरिस्पन्दोपनायकमित्यर्थः । तत्र 'यद्याकाशादयः परधर्मं परत्र घटयेयुः, ततः पाण्ड्यदेशस्थितेन जपाकुसुमेन पाटलीपुत्रस्थितं स्फटिकमनुरञ्जयेयुः' इत्येव (४९) - मापादनं परिहृतमनुसंधेयम् । ननु पूर्वत्वोत्तरत्वाव्यवहितत्वादिकं कालधटनमन्तरा तथं सुवचमिति चेत् - कालघटनेऽपि कथं सुवचम् । कालस्यैकत्वात् एकस्पन्दध्वंसाधिकरणकालवृत्तित्वस्य भूतभविष्यत्सर्वस्पन्दसाधारण्यात् । उपाधीनामेव कालत्वकल्पनया निर्वाहे च त्वयैव महाकाल उपेक्षितो भवेदित्यलम् । अतो वचनबलादेवातिरिक्तकालस्वीकार इत्याह कल्पेति । एककाल इति । न त्वम्बरादीनामनेकेषामुपनायकता, न वोपाधीनां बुद्धीनां वा कालता । तर्हि व्यतिरिक्तकाल्वीकारे क्षणलवाद्यनेककालपदार्था एव स्वीक्रियन्तामिति चेन्न; प्रमाणे ऐक्यप्रतीतेरित्याशयेन एकपदम् । रुपं - शरीरम्, प्रकृतिपुरुषाविव कालोऽपि परब्रह्म प्रति तत्तद्भिन्नशरीरत्वेन अनादित्वेनानन्तत्वेन च 'अनादिर्भगजन्कालः' इत्यादिषु निर्दिष्ट इत्यर्थः । मुनिभिरिति इतिशब्दो हेत्वर्थे । चेन्नेत्यत्रान्वयः । 'परतोदिते द्वे' इत्येव साम्प्रदायिकः पाठः । स्पष्टमिदं व्याख्यातं तात्पर्यचन्द्रिकायाम्, (७.६) 'परतोदिते । परत उदिते इत्यर्थः । आर्षः संधिभेदः । यद्वा स्मृतिरपीयं प्रलयपरैव । तत्प्ररणस्थत्वात् । दो अवखण्डन इति अत्र दिते इति निष्ठान्तं पदम् । पृथग्भूते इत्यर्थः । अदिते इति वा पदच्छेदः । अपृथग्भूते इत्यर्थः' इति । केषाञ्चिदिति यादवप्रकाशादिपरम् । तन्मते वैकुण्ठस्य प्रकृत्येकदेशत्वात् । जैनेति । नैकस्मिन्नसंभवादिति सूत्र इत्यर्थः । भातीति । सांख्यसौगतचार्वाकैः कालो नेष्टः । जैनैस्तु न पृथग्गणितः । तन्निषेधो भाष्ये क्रियते । तेन नास्तित्वं - सिद्धिरिवेति । मैवमिति । जातिगुणादीन् स्वीकुर्वाणोऽपि जैनः न तान् पृथग्गणयति, किञ्चिद्विशेषणतयैव भानात् धर्मिशेषतयैव तत्सिद्धिरित्युपेक्षया । एवञ्च कालस्यापि अभूत् वस्ति भविष्यतीति विशेषणतयैव भानात् अयमपि न पृथक् परिगणनीयः । तथापि गणने जात्यादयोऽपि गणनीयाः स्युरिति तदुक्तयसामञ्जस्यवर्णनमात्रमेव तत्र भाष्ये क्रियते, न कालनिराकरणमिति भावः । 'अस्तित्वनास्तित्वादयो न वक्तव्याः न च परिहर्तव्याः' इति भाष्यस्य जीवादिष्विव सत्त्वासत्त्वादिसप्तभंग्युपपादनमत्र पृथक् न कर्तव्यम्; अर्थसिद्धत्वात् । अत एव तन्निषेधोऽपि नास्माभिः कार्यः; विशिष्टे सप्तभंगीनिषेधे कृते विशेषणेऽपि तन्निषेधसिद्धेरित्यर्थः । 'न बौद्धादिभिर्नास्तित्वे वक्तुं शक्यम्' इति वाक्यं न प्रकृतभाष्यार्थवर्णनपरम् । नास्माभिर्बौद्धादिमतमिष्टमिति ज्ञापनाय प्रवृत्तम् । त्वयेति । जैनेनेत्यर्थः । तन्निर्धारणे - विशेषणीभूतवस्त्वन्तरसाधन एव शास्त्रैरिति । विष्णुपुराणादि - ग्रहणम् । ग्रन्थान्तरैरिति स्वाधीनत्रिविधचेतनाचेननेत्यादिसूक्तिग्रहणम् । सम्प्रदायपदेन यामुनार्यभट्टपादाद्यैकरस्यसूचनम् । नयद्युमणिनयोऽत्रान्यः । तदर्थमेवेदं वाक्यम् । तत्र ग्रन्थे अस्मद्भूमिकाऽपि द्रष्टव्या ॥ ६५ ॥
</details>



<details><summary>उत्तमूरु-वीरराघवः अलभ्यलाभः</summary>

उभयविभूतिसंबन्धिन एकस्यैव कालत्वं युक्तम् । नत् किमिति शोधने परमात्मस्वरूपमेवेति तर्कत इव प्रमाणतोऽपि ज्ञायत इति कालाभावशंका शमयितुमाह कालोऽस्मीति । कालोऽस्मीति तावत् कालत्वेनास्मदभिमतभगवत्कर्तृकं गीतावाक्यम् । कालभूतेनैवोक्तमिति ज्ञापनाय स्वापदम् । मुनिवराय पराशरायेति प्रशंसित आप्तवर्यश्च 'अनादिर्भगवान् कालः' इति कथयति । प्रमाणवत् तर्कोऽप्यस्तीत्याह हेतुरिति । कालस्यापेक्षितं नित्यत्वं विभुत्वं सर्वहेतुत्वञ्च भगवति समस्तितमाम् । अतस्तदन्यः कालो मा भूदिति चेन्नेत्यर्थः । तत्र हेतुमाह कालेति । खलुशब्दो हीत्यर्थको हेतुपरः । समुदितपदमेव व्याख्यायामपि लक्ष्यते, सम्यगिति व्याख्यानात् । समित्येकीकारे । एकीकृत्योदितः, समानाधिकरण्येनोक्त इत्यर्थो युक्तः । स गदितः स उदितः इत्येवं पाठोल्लेखाऽपि युक्तः । स भगवान् हि स उदितः कालतयोक्त इत्यर्थसंभवात् । अन्तर्यामितादेरित्यत्र तात्पर्यचन्द्रिकेयमनुसंधेया(११.३२-७) कालशब्दस्यात्र कलामुहर्तादिमयकालद्रव्यमात्रपरत्वे समानाधिकरण्यायोगात् इन्द्रप्राणाधिकरणन्यायेन तदन्तर्यामिपरत्वं वा, आकाशप्राणाधिकरणन्यायेन यौगिकार्थत्वं वा... संहर्तृकालाभिमानित्वविशिष्ट - भगवत्स्वरूपानुसंधानासाधारण-ध्येयविग्रहविशेषविशिष्टपरत्वं वा स्वीकार्यम् । तत्र त्रिष्वपि कालशब्दस्य यौगिकोऽर्थः प्रतीयमानः प्रकृतापेक्षितत्वादपरित्याज्य इत्यभिप्रायेण भाष्यम् 'कालयति-गणयतीति कालः' इत्यादि । निर्वहतीति । संपद्यत इत्यर्थः । उग्ररूप इति । रुद्ररूप इत्यर्थे ज्ञातत्वात् को भवानिति प्रश्नो न घटते । स्वादृष्टं कालशब्दरूढिगोचरतया प्रसिद्धञ्च किञ्चिद्रूपं भयङ्करत्वादुग्रं रूपमित्युच्यत इति युक्तमिति । तृतीयपादेन प्रमाणनिर्वाहः कृतः । तुरीयेण द्वितीयपादोक्तसाधर्म्यमूलकलाघवतर्कदूषणम् । तदितरवदिति । रूपान्तरमित्यत्राभिमतप्रकृतिपुरुषाख्यरूपतुल्यमित्यर्थः । तादृशरूपेणेति । विष्णुविग्रहमादायेत्यर्थः ॥ ६६ ॥
</details>



<details><summary>उत्तमूरु-वीरराघवः अलभ्यलाभः</summary>

नित्यत्वविभुत्वादिकं काले यो न स्वीकरोति तं प्रत्याह कालस्येति । न्यायसिद्धाञ्जने जडद्रव्यपरिच्छेदे शैवसंमततत्त्वपरिसंख्यानं विमृष्टम्, यदत्र ग्रन्थे परित्यक्तम्, तत्रोक्तम् - 'कालो नियतिश्च तथा कला च विद्या च रागश्च । अव्यक्तं मायातः' इति । अत्र मायाजन्येषु कालोऽपि गणितः । कालस्येति(६९.) श्लोके च चतुर्थपादे वक्ष्यति, 'ये तु शैवाः कालमनित्यमव्यापिनम्' इति । एवं योगमतेऽपि कालः प्रकृतिकार्य इति वदन्ति । एवमन्यतन्त्रस्थोऽत्र दूष्यते स्वोक्तिव्याघातेति । प्रागिति परमिति च प्रयुञ्जान एव कथं तदातदा कालाभावं वदेदित्यर्थः । तत्र प्रागादिशब्दस्य निरर्थकत्वे निरर्थकाख्यं यत् निग्रहस्थानं तद्रपदोषापत्तिः । ननु भग्न इत्येतावदलम्; 'न वदति यदि तत् को वदेत् कालसृष्टिम्' इति वाक्यं व्यर्थमिति शंकायामाह अथ पार्श्वस्थ इति । तन्त्रान्तरकारस्य यद्दूषणम्, तस्य वैदिकविषयेऽपि जागरूकत्वात् वैदिकः कोऽपि कालस्य सर्वथैव प्रागस्थितस्य सृष्टिरिति न भणितुमर्हति । नयद्युमणिकारादेरेवादेशिनः अतिरिक्तकालपदार्थानंगीकारिणोऽपि प्रलयादौ सर्वथा कालाभावो नेष्टः; तदातनप्राकृतसमपरिणामादेरपि कालत्वेष्टिसंभवात्, अन्यथा श्रुतिविरोधाच्चेति ज्ञापनार्थमियमधिकोक्तिरिति भावः । कालेति । अभूदित्यादि शब्दान् अर्थभेदेषु - तत्तदर्थविशेषेषु प्रयुञ्जते । सदा चेति । सदेति च नित्येष्वर्थविशेषेषु । अस्तिपदञ्च सदा इदमुभयम् अनेहसः - कालसंबन्धि; कालमात्रवाचि । पूर्वपदानि तद्विशिष्टवाचीनीति भेदः ॥ ६७ ॥
</details>



<details><summary>उत्तमूरु-वीरराघवः अलभ्यलाभः</summary>

प्रत्यक्षग्राह्यत्वादपि कालस्यातिरिक्तद्रव्यत्वमभिप्रयन् प्रत्यक्षविषयत्वं व्यवस्थापयति काल इति । क्षणादीनां तत्तदुपाध्यवच्छिन्नकालरूपत्वे उपाधीनां सूर्यपरिस्पन्दादीनामप्रत्यक्षतया तत्प्रत्यक्षनिर्वाहो न स्यात् । अतिरिक्तकालपरिणाम एव क्षणादिरितीष्टौ सर्वस्य प्रत्यक्षविषयत्वं सुवचम् । कालः क्षणादिरूपेण अर्थान् विशिंपन्-व्यावर्तयन्-अर्थविशेषणीभवन्निति यावत्-अर्थवदेव अध्यक्षेण-प्रत्यक्षेण, अवसेयः-ग्राह्यः । नियमयतीति । अप्राप्ते हि शास्त्रमर्थवदिति भावः । ननु दिवसस्यानेकक्षणसमुदायात्मकत्वात् तद्घटकक्षणानां सर्वेषां वर्तमानत्वाभावात् कथं प्रत्यक्षमित्यत्र तदंशे प्रत्यभिज्ञाप्रत्यक्षमित्याह आभिज्ञायामिति । कतिपयांशस्मरणं कतिपयांशे संनिकर्षश्च यत्र तत्र प्रत्यभिज्ञा । सा दिवसादिग्रहेष्वक्षतेति भावः । लवादीति वक्तव्ये दिवसादीत्युक्तिः श्लोके लवाप्रसिद्धेः प्रत्यभिज्ञाया दुर्वचत्वात् । श्लोके लवोक्तिः शास्त्रमनुसृत्य । क्षणशब्दश्च काष्ठापन्नव्याप्यकालपरः । विशिष्यात्-व्यावर्तयेत्-विशेषणीभवेत् । सौत्रान्तिकेति । ज्ञानगताकारेण बाह्यं सर्वमनुमेयमिति तन्मतम् । द्वितीयपादे साक्षाद्धीः - साक्षात्कारः । कापीति । घटोऽयमित्यादौ अर्थविशेषणतया, घटमहं जानामीत्यादौ ज्ञानविशेषणतया चेत्याशयः । कालान्वयेऽपि-कालांशेऽपि । कालसंबन्धेऽपीति वा । प्रकारान्तरेणापि प्रत्यक्षमुपपादयति तत्संयोगा इति । परत्वमधिककालसंयोगः; अपरत्वं न्यूनकालसंयोगः । आदिना युगपच्चिरमित्यादीनामपि ग्रहणम् । परत्वापरत्वयोः प्रत्यक्षत्वं कणादेष्टम् । तयोः कालसंयोगरूपत्वात् कालप्रत्यक्षत्वं सिद्धमित्यर्थः । परत्वापरत्वे विलक्षणगुणाविति तन्मतं तु निराकरिष्यत इति भावः । इति चेति । इति हेतोश्च कालोऽध्यक्षावसेयः कालान्वयेऽपि साक्षाद्धीरिति पूर्वेणान्वयः । इममेवार्थे वृत्तौ मुखान्तरेणाह न चासावनुमातुं - इति । कालसंयोगाघीनं परत्वमन्यच्चेत् परत्वेन कालसंयोगानुमानमिति स्यादपि । कालसंयोगानन्यत्वात् परत्वस्य नानुमानप्रसक्तिः । किञ्च कालसंयोगप्रकर्षज्ञानानन्तरमेव परत्वज्ञानात् परत्वेन कालसंयोगानुमानमशक्यञ्चेति भावः । उपाधिविशिष्टकालस्य क्षणादिरूपत्वे उपाधीनाम प्रत्यक्षतया, अनुभवसिद्धस्य कालप्रत्यक्षत्वस्य क्षणरूपकालपरिमाणपक्ष एव घटमानत्वमित्यप्यत्राऽऽकूतम् । ततोऽप्येष नैवानुमेय इति । एव प्रत्यक्षत्वात् स्वसंयोगात्मकपरत्वादिकत्वात् सौत्रान्तिकनयप्रसंगाच्च न मवति, कालः अनुमेय एवेति यक्षः । अप्रत्यक्षस्थले त्वनुमानं न वार्यते । पूर्वेकालसंबन्धस्मरणवर्तमानकालप्रत्यक्षोभयमूलं मध्यकालसंबन्धानुमानात् । उपाधिभिरेवेत्येवकारेण कालघटनव्यवच्छेदः । कालस्यानुमेयत्वे - सर्वथाऽनुमानगम्यत्वे ।  
ननु प्रत्यक्षे कः कालो विषयः, न पूर्वोऽपरो वा; तथानभ्युपगमात् । अन्यथा अतीतादि-प्रत्यक्षापत्तेः । न च वर्तमानः, वर्तमानाख्यकालस्याभावादिति शंकते नन्विति । न्यायदर्शनस्थम्, 'वर्तमानाभावः पततः पतितपतितव्यकालोपपत्तेः' (२-१-३७) इति सूत्रमत्रानुसंधेयम् । तदर्थस्तु वृन्तात् प्रच्युतस्य भूमौ प्रत्यसीदतः फलस्य पतनमध्ये य ऊर्ध्वो भागः, स पतितव्योऽध्वा; तत्संयुक्तः कालः पतितकालः । योऽधस्तात् स पतितव्योऽध्वा । तत्संयुक्तः कालश्च पतितव्यकालः । न ह्येतदुभयातिरिक्तस्तृतीयोऽध्वांशो लक्ष्यते, येन वर्तमानः कालः संयुक्तः स्यादिति पूर्वपक्षः । अस्वविषयधियामिति । विषयापलापिनापि धियां स्वविषयकत्वमेष्टव्यम्; पश्यामीति तद्विशेषणतया कालभानञ्च नापलप्यमिति भावः । काले कल्प्यतामिप्युक्तं दूषयति कालमनिच्छतश्चेति । ईदृशकल्पनेति । निरधिष्ठानभ्रमेत्यर्थः । मध्यमागमः - माध्यमिकग्रन्थः । मध्यमशब्दार्थभेदोऽस्मदीये भाष्यार्थदर्पणे समुदायाधिकरणे (२-२-३) द्रष्टव्यः । वर्तमाननिषेधे इति । प्रत्यक्षविषयो वर्तमानः । प्रत्यक्षविषयस्यैव निषेधे इत्यर्थः । अत्र, 'तयोरप्यभावो वर्तमानाभावे तदपेक्षत्वात्', 'नातीतानागतयोरितरेतरापेक्षासिद्धिः' इति(न्या.द. २-१-३८, ३९) सूत्रद्वयोक्तमप्यनुसंधेयम् । नन्विन्द्रियसंनिकृष्टघटक्षणस्य हि प्रत्यक्षम्; न च प्रत्यक्षकाले स क्षणोऽस्ति; । अतो वर्तमानत्वभ्रम इतीदं दूषयति वर्तमानेति । तत एव वर्तमानस्य क्वचिदपि त्वयाऽनंगीकारादेव । दुस्त्यजेति । पूर्वापरयोर्वर्तमानस्य च भिन्नत्वादिति भावः । तदभेदे दोषमाह अतीतेति । अतीतानागतयोरपि वर्तमानत्वे, इष्टं भूतम्, न तु वर्तमानमिति शोको वा, अनिष्टं भूतमेव, न तु वर्तमानमिति हर्षो वा न स्यात् । अनिष्टं भाव्येव, नेदानीमिति मनस्समाधानं वा, इष्टं भाव्येव, नेदानीमिति क्लेशो वा न स्यादित्यर्थः । तर्हि को नाम वर्तमान इति शंकायां न्यायभाष्योक्तं वैयाकरणसंमतञ्च मनसि निधायाऽऽह प्रारब्धेति । उक्तं हि तत्र, 'नाध्यव्यंग्यः कालः, किं तर्हि? क्रियाव्यंग्यः' इति । वृन्तात् पर्णं पततीत्यत्र भूम्यासत्तिपर्यन्ते नानापतनक्रिया अविच्छिन्ना भवन्ति । तत्समुदायः पतनम् । तद्घटकाद्यक्रियोत्पादनात् प्राक्  
पतिष्यतीति व्याहारः । अन्त्यपतनक्रियाध्वंसे च पतितमिति । मध्यमश्च पतनक्रियाकालो वर्तमानकालः । स चानेकक्षणात्मा । एवं पचति अवहन्तीत्यादौ सर्वत्र द्रष्टव्यम् । विवक्षितफलेति । पचने विक्लित्तिः फलम्, अवहनने वैतुष्यमित्येवं भाव्यम् । एवं परसंमतं प्रदर्श्य, इदं वैवक्षिकम् वास्तवमन्यदिति द्वैविध्यमुपपादयति तत्रापीति । तत्रापि एकस्मिन् क्रियासमुदायेऽपि एकैकांशग्रहणेणापि नष्टत्वादिकं सुवचम् । अतस्तत्रातीतत्वागामित्वादिभेदसत्त्वात् पूर्वोक्तव्यापारसमुदाये वैवक्षिकं वर्तमानत्वम्; तस्यांशे च अन्यत् वर्तमानत्वमक्षतम् । क्रियासमुदायेऽपि नानाजातीयक्रियात्समुदायः पचनम्, एकजातीयक्रियासमुदायोऽष्यहननम् । यावति समुदाये एकदेशे वा यत्र वर्तमानत्वव्यवहारः तत्र तावन्मात्रसंबन्धिकालपरिणाम एकः वर्तमानपदविवक्षितः; तस्येव तदवच्छिन्नसमुदायस्यापि वर्तमानतेति । अथ वर्तमानत्वं कालाघटितोऽभावविशेष इति शंकते नन्विति । सतः = विद्यमानस्य यो विनाशः तत्प्रतियोगित्वमित्यर्थः । उपाधिभिरेवेति । सूर्यावृत्त्यादीति श्लोके उक्तमेतत् ॥ ६८ ॥
</details>



<details><summary>उत्तमूरु-वीरराघवः अलभ्यलाभः</summary>

'कल्पान्तेऽप्येककालः' इति एकत्वमुक्तं कथं घटत इति पृच्छति यदीति । उपाधिभेदम् = सूर्यपरिस्पन्दादिसंख्येयत्तामादायेति भावः । तत्त द्रूपेणेति । कालो हि द्रव्यम् । अवस्थावत्त्वञ्च द्रव्यलक्षणम् । अचेतनत्वाच्च परिणामरूपावस्था घटते इति भावः । यादवप्रकाशैरिति । सूर्येति श्लोकावृत्तावुक्तं त्रिविधा प्रकृतिरिति वचनमप्येतदीयं स्यात् । ब्रह्मकार्यत्वेऽपि अनादित्वमव्यक्त इव कथञ्चिन्निर्वाह्यम् । उपात्ते वचने, 'अजस्रपरिणामी मुहूर्तारात्रादिविभागयुक्' इत्येव ह्युक्तम्, न तु क्षणमुहूर्तादिपरिणामीति वा क्षणमुहूर्तादिविभागयुक् इति वा । तद्विमृश्य अजस्रक्षणमात्रपरिणामीत्युक्त्वा भावमाह अयं भाव इति । यदि अब्दादिरूपेणापि परिणामः, स कदा । क्षणपरिणामः प्रतिक्षणम् । अब्दपरिणामस्तु एकैकाब्दानन्तरमिति चेत् - एकैकं दिनभारभ्यापि षट्पञ्चाशदधिकदिनत्रीशतीसंख्यया अब्दनिष्पादनात् पुत्रादिजननदिनमारभ्याब्दगणनात् सौरचान्द्रसावनबार्हस्पत्यादिभेदेनाब्दव्यवहारभेदाच्चाव्यवस्था । एवं मुहूर्तादष्वपि । प्रतिक्षणं मुहूर्तसंवत्सरादिसर्वपरिणामस्वीकारेण तत्तन्नाशपर्यन्ततत्तत्संबन्धशालिनिः अब्दास्थायित्वादिकमित्युक्तावपि मुहूर्ताब्दशब्दादीनां कोऽर्थ इति विमर्शे क्षणसमुदायवैचित्रीमादायैव भेदव्युत्पादने कार्यम् । तथा च किं वृथा क्षणातिरिक्तकालपरिणामस्वीकारेण । तत्रतत्र यथेष्टं तत्समुदायविशेषग्रहणेन सर्वनिर्वाहादित्याशयः । आद्यन्तमध्यमेत्यादि । यावत्क्षणसमुदायं गृहीत्वा अब्दसंबन्ध उच्यते । तत्र प्रथमक्षणे वा मध्ये वा अन्ते वा कदा तदब्दोत्पत्तिः? नियामकाभावे नानाब्दोत्पत्तिः स्यात् । यत्र क्षणे उत्पत्तिः, तदैव तस्याब्दत्वेन व्यवहारः स्यादिति भावः । तर्हि क्षणपरिणाममपि विहाय प्रथमा तार्किकादिसरणिरेवाद्रियतामित्यत्र प्रागेव तदसंभव उक्त इत्याह अत्र चेति । कृत्स्नैकदेशेति । सर्वमिदं ग्रन्थारम्भ एव समाहितम् । एकदेशवृत्तिगुणः - संयोगादिः । अवच्छेदकान्तरनिरपेक्षमेवाव्याप्यवृत्तित्वस्वाभाव्येनोपपत्तिः । अत एव ब्रह्मणि निरवयवे घटादेरेकदेशसंबन्ध इत्यादि भाव्यम् ।   
कालव्ययस्था स्पन्दगणनयैवोच्यते । स्पन्दश्च क्रिया । सा विभौ कथं स्यात् । मध्यमपरिमाणत्वे चानित्यता स्यात् । अतोऽणुरिति जैनाः, तद् दूषयति स्पन्देति । आशा दिक् । वसनम् अम्बरम्, आशावसनो दिगम्बरः, तदनुयायिनस्तत्रोक्ताः । तोकः - बालः । आशावसनेति पाठार्जवेऽपि आशावसानेत्येव सवेत्र पाठः । तदा वस आच्छादने इति शानचि वसानेति रूपे आशाः वसानाः दिगम्बरा इति व्याख्येयम् । दुराशेति ॥ स्पन्दापेक्षायामपि सूर्यादिस्पन्दस्यैवोक्त्या कालस्य स्पन्दानपेक्षणादिति भावः स्वप्रकर्षाद्येः क्षणसंख्याधिक्यन्यूनत्वादिभिरित्यर्थः । उपलक्षणमिति । क्रियामात्रं कालोपाधिरिति तार्किकपक्षमाश्रित्य तथोक्तिः । जन्यमात्रं कालोपाधिरिति तार्किकपक्षे तु तदन्यदपि गृह्यत इति भावः । मूले तदात्वित्यस्य द्वितीयपक्षे इत्यर्थः । ननु क्षणरूपपरिणामसंख्याविशेषत एव सर्वनिर्वाहे उपाधिघटनं कथमत्रेति चेत्; उच्यते - तत्र प्रथमपक्षे ये उपाधयः स्थिताः, तेऽत्र पक्षे परिणतिं प्राप्नुयुः, व्यवच्छेदकतया परिणामे संबध्येरन्नित्यर्थः । अयं भावः - प्रथमपक्षे मासो नाम मासघकत्वाभिमताः यावन्तः क्रियारूपक्षणाः तावन्तो वा, तावत्कालमात्रस्थितजन्यपदार्थरूपो दण्डात्मककालो वा । तादृशभौतिकवस्तुविशेषावच्छिन्नपरिणामसंतानः कालपरिणामपक्षे मासः । वसन्तः, चैत्र इत्यादौ तावत्कालस्थायिऋतुमासादिलिंगमुपाधीकृत्य तदवच्छिन्नपरिणाम इत्युक्तावेव विशेषावगमः । अन्यथा सर्वस्य क्षणरूपपरिणामत्वेनाविशेषादिति । एवं विशेषरूपेणैव कालस्य तत्तत्कार्यनिमित्तता । अतः कालः सर्वकार्यनिमित्तमित्युच्यते । न तु केवलं सामान्यत इति । न कालेति । वसन्तर्तुलिंगरूपकार्यस्य ग्रीष्मर्तुकार्यहेतुत्वं न नियतमित्यर्थः । प्रध्वंसेति । प्रध्वंसोऽयं निरन्वयविनाशः । सर्वकालसत्त्वं नित्यत्वमिति यदन्यत्रोच्यते, तत् अत्र न भवति; कालस्य काले सत्त्वायोगात् । व्याप्तिः - विभुतया नित्यविभूतावपि संबन्धः । तदपि - तत् हेतुत्वमपि संनिहितत्व एव भवेत् । अतो व्यापित्वमित्यर्थः । 'पूर्वभावो हि हेतुत्वं मीयते येनकेनचित् । व्यापकस्यापि नित्यस्य धर्मिधीरन्यथा न हि' (१-स्त) इति कुसुमाञ्जलिकारिकार्थं घटयति नन्विति । यदि तस्मिन् सति तत्, तदभावे तदभावः इति अन्वयव्यतिरेकावेव कारणत्वं स्यात्, तदा विभु नित्यं वस्तु न कारणं भवेत्, विभुत्वात् क्वचिदपि देशे, नित्यत्वात् क्वचिदपि काले व्यतिरेकस्य दुर्वचत्वात् । किं तु पूर्ववर्तित्वमेव हेतुत्वम्, तत् व्यतिरेकं विनाऽपि सुग्रहम् । कारणमिति शब्दप्रमाणात् कारणत्वग्रहे तदनपेक्षणात् । ननु न पूर्ववर्तित्वमात्रं कारणत्वम्, अनियतस्य रासभादेरपि कारणत्वापत्तेः । अतो नियतपूर्ववर्तित्वमेव । नियतत्वञ्च व्यतिरेकघटितमिति शंक्ते अथ स्यादिति । अस्मिन् सत्येवेति । अस्मिन् असति कार्यं न भवतीत्यर्थे एवकारोक्ते व्यतिरेको घटक इति शंका । प्रसंगत इति । आपादनतोऽपीत्यर्थः । आपादनं हि वस्तुनः सत्त्व एव भवति । तथा च यदीदं न स्यात्, तर्हि तन्न भवेदिति नियतत्वग्रह इति भावः । ननु सर्वकारणमिति सर्वपदं किमर्थमिति चेत् - कालस्य प्रकृतस्य सर्वकारणत्वात् । एवं प्रसंगपक्षे नित्यस्यापि कार्यत्वसिद्धिः । अत एव ब्रह्मतः तदिच्छातश्च सर्वपदार्थसत्ता । ननु एवमापादनस्यापि व्याप्यव्यापकभावधटितत्वात् तस्यापि नियतत्वरूपतया तत्राप्यापादनान्तरोपन्यासेऽनवस्थापातात्, व्याप्यारोपेण व्यापकारोपस्तर्क इत्येव प्रसिद्ध्या कार्यकारणयोर्व्याप्यव्यापकभावस्य वक्तव्यात्वाच्च नियतत्वं व्यापकत्वमित्येवोच्यताम् । तच्च समानाधिकरणाभावाप्रतियोगित्वमिति चेत् - अस्यापि व्यापकत्वस्य तर्कमन्तरेणासिद्ध्या, 'तर्कः शंकानिवर्तकः' इति तर्कोपन्यासापेक्षा स्यादिति एवं कथितम् । तादृशव्यापकत्वरूपनियतत्वावलम्बनं नानिष्टम् । एवमनियतं वैकल्पिकमपि कारणं लोके शास्त्रे च दृष्टम् । नियतमप्यन्यथासिद्धमकारणत्वेनेष्टम् । अतः कारणत्वमन्यादृशमिति विचारोऽप्यस्तीत्यलमधिकेन ॥ ६९ ॥
</details>



<details><summary>उत्तमूरु-वीरराघवः अलभ्यलाभः</summary>

ननु जडद्रव्यस्येवाजडद्रव्यस्यापि भगवदधीनस्वरूपस्थितिप्रवृत्तिकत्वाविशेषात् अत्र जडद्रव्यसरान्ते भगवदधीनत्ववर्णनं कुतः, तस्य आदौ सर्वनिरूपणान्ते वा कथनं ह्यचितमिति । शंकामपाकुर्वन् अवतारयति प्रकृतेति । कृतस्य विचारस्य ब्रह्मविचाररूपत्वोपपादनार्थं स्वतन्त्रवत् प्रत्यक्षस्यापि जडस्याप्रत्यक्षब्रह्मात्माकत्वस्थापनार्थञ्चेदमिति भावः ।  
दोधूयते । धूञ् कम्पने । सदागतिरधिकं कम्पते । इति यदिति इतिशब्दाध्याहारेऽर्थवर्णनसौकर्यम् । यच्छब्दस्य क्रियाविशेषणतयाऽन्वयेऽपि न दोषः । एवमुपर्यपि । दोधवीति धू विधूनने । दाधवीत्यपि पाठः । धावु गतिशुद्ध्यरिति च धातुः । 'यदपि न जलधिः' इत्येव संकल्पसूर्योदये (९-५.) पाठः । भूमिं व्याप्य न नाशयतीत्यर्थः । नञ्रहितपाठे मेधनदीमुखेन भूमिं शोधयतीत्यर्थः । भूर्यद्वा इत्यत्र वाशब्दप्रयोगः पूर्वधात्वर्थानां व्यापाररूपत्वात् अस्य च सत्तामात्रत्वाद्वैषम्यलोच्य । मेघोदय इति । 'मेघोदयः सागरसंनिवृत्तिरिन्दोर्विभागः स्फुरिनानि वायोः । विद्युद्विभंगो गतिरुष्णरश्मेर्विष्णोर्विचित्राः प्रभवन्ति मायाः' इति पूर्णश्लोकः । सर्वमित्यस्य समुदायवाचित्वाभावेऽपि ऊर्मिचक्रमिति प्रयोगः एकैकधात्वर्थसंतानविवक्षया । अचेतने यत्नायोगात् यतनं व्यापार इति व्याख्यानम् ।  
श्रीरंगलक्ष्मणमुनीन्द्रकृपासमृद्धश्रीवीरराघवसुधीरचितेऽत्र पूर्णः ।  
सर्वार्थसिद्ध्यधिगमार्थमलभ्यलाभे द्रव्यं जडं प्रगुणयन् प्रथमः सरोऽयम् ॥  
परमतगहनार्थव्रातचिन्तामयत्वात् प्रथम इह सरेऽभूत् विस्तृतेयं कृतिर्नः ।  
अधिगतनिगमान्तैः प्रायशस्सुग्रहत्वात् इत उपरि तु मन्ये संग्रहः स्यात् विधेयः ॥  
इति अभिनवदेशिक वात्स्यवीरराघवाचार्यकृतौ अलभ्यलाभाख्ये व्याख्याने जडद्रव्यसरः प्रथमः ॥ ७० ॥
</details>

