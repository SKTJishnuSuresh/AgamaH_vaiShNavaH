+++
title = "01 जडद्रव्यसरः"

+++


<details><summary>सौम्य-वरद-रामानुज गूढार्थ-प्रकाशः</summary>


</details>



<details><summary>सौम्य-वरद-रामानुज गूढार्थ-प्रकाशः</summary>

श्रीनिवासगुरुं नत्वा श्रीमत्तातयदेशिकम् ।  
सर्वार्थसिद्धिगूढार्थप्रकाशः कियते मया ॥ १ ॥  
तत्त्वमुक्ताकलापाख्यप्रकरणं व्याचिख्या(सुः?)........... ग्रन्थकरणवेलायां सम्प्रदायपरम्परागतानां समीचीनानामर्थानां तत्साधकप्रमाणानां परपक्षप्रतिक्षेपयुक्तीनां च परिस्फुरणम्, "यस्य देवे परा भक्तिर्यथा देवे तथा गुरौ । तस्येते(ऽ)कथिता ह्यर्थाः प्रकाशन्ते महात्मनः" इति श्रुतेः गुरप्रसादाधीनमिति मन्वानो गुरुपङ्क्तिहारयष्टिनायकभूतं श्रीमद्भाष्यकारं स्तुवन्, तत्स्मृतिरूपस्वनिर्मितयतिराजसप्तत्याख्यप्रबन्धमध्यपतितं सकलं मङ्गलमावहन्(न्तं ?) (सकलमङ्गलावहं ?) जयशब्दोपक्रमपद्यविशेषमनुसन्धत्ते - जयतीति ।  
एवमदृष्टद्वारा विघ्नपरिसमाप्तिप्रचयगमनोपायभूतं गुरुनमस्कारात्मकं मङ्गलमारचय्य प्रचयगमनदृष्टोपायभूतं विषयप्रयोजनसम्बन्धाधिकारिरूपानुबन्धिचतुष्टयं तत्तद्रत्नशास्त्रादिप्रसिद्धजयादिहेतुभावमुक्ताकलापोपाय(?)समाधिमुखेन प्रदर्शयति -ताराकल्प इति । सुधियां ताराकल्पे - तारश्चासौ आकल्पश्च ताराकल्पः, तस्मिन् स्फुरति देदीप्यमाने, दूराद्वृत्त्या = अन्तःप्रवेशाभावेन दुरधिगम............ सर्वसिद्ध्यै परावरतत्त्वज्ञानाय । अतिव्यासः - अत्यन्तविस्तरः, व्यतिकरः - अन्यत्र वक्तव्यानामत्र निवेशनम्, तद्रहिता । अतिसंकोचन(चेन?)खेदः, तद्रहिता । सेयं वृत्तिः या भाष्यवार्तिकादिविलक्षणत्वेन लक्षणमालादौ प्रतिपादिता, विशदरुचिरासुसंग्राह्यसम्मन्तव्यार्थवती वृत्तिरस्माभिरेव कल्प्यत इति ।  
(१) प्रथमपद्यस्य तात्पर्यमाह - आरिप्सितस्येति । मङ्गलमिति । लक्ष्मीवृद्धिसम्पद्भूमोत्पलनालीक - तुलसीशब्दैः प्रशस्तपदार्थवाचकैः पदसामर्थ्यलब्धं, 'सम्पदोघान् कलयतु' इति वाक्यसामर्थ्यलब्धं चेत्यर्थः । मङ्गलमाचरन् इति । अनेन, "मङ्गलाचारयुक्तानां -" इति वचनं तत्कर्तव्यतायां प्रमाणमभिप्रैति । विद्यानां तादधीन्योक्त्येति । 'राजा राज्यम्' इतिवत् सामानाधिकरण्यमिति भावः । तन्नित्य(युक्त?)त्वसूचनायेति । "नित्यानपायिनी ह्येषा","देवत्वे देवदेहेयम्" इत्यादिवचनात् यया भगवान् दिव्यमङ्गलविग्रहविशिष्टवेषेण नित्यः, एवं लक्ष्मीरपि नित्येति, नित्यसम्बद्धेति वा सूचनायेत्यर्थः । कार्यत्वकर्मवश्यत्वसूचनादिति । "तस्य देवता सुप्तस्य नाभौ पद्मामजायत । तस्मिन् समभवद् ब्रह्मा........" इति, "युगकोटिसहस्राणि विष्णुमाराध्य पद्मभूः । पुनस्त्रैलोक्ययधातृत्वं प्राप्तवानिति शुश्रुम" इति वचनद्वारेति भावः । ततोऽर्वाचीनाना(र्वाचा?)मिति । तत्पुत्रपौत्रादितया प्रतिपन्नानां रुद्रादीनामित्यर्थः। अन्योन्यं चेति । "बहुषु बहुवचनम्" इति मुख्यबहुवचने सम्भवति, आत्मनि बहुवचनस्य अग्राह्यत्वादिति भावः । प्रत्यक्त्वमिति । यो यद्विषयं शब्दं प्रयुङ्क्ते, तस्मै स भासते । प्रयुङ्क्ते चायं स्वीविषयं शब्दम् अस्माकमिति । अतः स्वयमपि स्वस्मै भासते । इदमेव प्रत्यक्त्वं नाम, यत् स्वस्मै भासमानत्वमिति भावः । अहंशब्दार्थत्वमिति । सम्पदोघकलनप्रतिसम्बन्धितयोक्तो ह्यहंशब्दार्थो जीव एव; न तु अहंकारः; तस्य मोक्षावस्थायां विलयाभ्युपगमात् इति भावः । स्थालीति । यथा स्थाल्यां पुलाकान् उद्धृत्य उदाहरन्ति - 'यथैते तण्डुलाः पक्वा एवं सर्वेऽपि तण्डुलाः' इति; एवं सर्वेषां परमतानां दुष्टत्वं वक्तुं कतिचित्परमतदूषणानि सूचनद्वारेणोदाहृत्यदर्शयतीत्यर्थः । तत्त्वज्ञानादिकाः स्वप्राप्तिपर्यन्ता इति । "विवेकनिर्वेदविरक्तिभीतयः प्रसादहेतूत्क्रमणार्चिरादयः । प्रकृत्यतिक्रान्तपदाधिरोहणं परानुभूतिं नव(भूतिस्त्विति ?) (पराप्तिरित्यत्र तु) पर्वणां कप्तः ॥" इति प्रतिपादिता इत्यर्थः । व्यावर्तनम् - आधिक्यम् । अनुवर्ण्यत इति । श्रुतिस्मृतिषु, 'नाभीनालोक' इति स्ववाक्ये च वर्णितं पुनरपि वर्ण्यत इति । परगुणतिरस्कारकत्वमुपलक्ष्यत इति । कालिम्नः कालिन्दीकान्तिहारित्वमुपलक्षणमात्रम्; अन्येषां सर्वेषामपि भगवद्गुणानां परगुणतिरस्कारकत्वमस्तीति प्रतिपाद्यत इत्यर्थः । व्यतिरेकेणेति(?) । (व्यतिरेकविभक्त्याः?) व्यतिरिच्यमानपदार्थमन्तरेण अनुपपत्तेरिति । स्थाप्यत इति । 'नाभी' इत्यादिना सूचितः पुनरपि दार्ढ्यायोच्यत इत्यर्थः । प्रदर्शनार्थमिति । द्रव्यम् अद्रव्यम् इति विभागोऽस्ति, यथा वपुःकालिमानौ इति प्रदर्शनायेति । यथास्थानं ग्राह्यमिति । प्रत्यक्त्वपराक्त्वविभागोऽपि 'कैटभारेर्वपुषः' इत्यादाविति । ॥ १ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

वक्तृसम्प्रदायेति । वक्तृसम्प्रदाययोर्वैलक्षण्यं, वक्तुः सम्प्रदायवैलक्षण्यं वेति । प्रामाणिकं मुमुक्षोरुपादेयं चेति । सच्छब्दो विद्यमानवाची, सामीचीन्यवाची वेति भावः । श्रुत्वा = (इमे?) पदार्थाः प्रामाणिकाः, एतेषु च अयं पदार्थो मुमुक्षोरुपादेय इति श्रुत्वेत्यर्थः । अन्यदिति । अप्रामाणिकं मुमुक्षोरनुपादेयं च । ननु सत्संप्रदायादसच्छ्रवणं व्याहतम्; अत्राह असतश्चासत्त्वेन श्रवणमिति । ननु ततश्शब्दस्य आनन्तर्यपरत्वे श्रुत्वा इत्यनेन पोनरुक्त्यं स्यादित्यत्राह तत इति ॥ ॥ २ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

ज्ञातस्येति । न ज्ञानमात्रवाची प्रज्ञाशब्दः, अपितु तद्विशेषवाची, अन्यथा अतिशयानुक्तेरिति । तर्कादिभेदादिति 1 तर्कमीमांसाशब्दच्छन्दोविचितिभेदादित्यर्थः । प्रमाणदार्ढ्ययोर (पुरुष?) तन्त्रत्वात् 'अशिथिलविहिते मानसूत्रे' इत्ययुक्तमित्यत आह - तस्येति । विशेषतो धीस्थत्वमिति । आगमगम्याः प्रकृत्यादयः, अनुमानगम्या इन्द्रियप्राप्त्यादयः, प्रत्यक्षगम्याः वियदादयः इत्यादिरूपेण विशेषतो धीस्थत्वमित्यर्थः ॥ ॥ ३ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अर्थान्तरभ्रान्तिं वारयति - चोदितेति । "द्वे विद्ये वेदितव्ये" इति वाक्ये । प्रति[प्रमिति?] शब्दस्य यथार्थज्ञानवाचित्वात् त[त्त्व]शब्दस्य तदर्थान्वया[नु]पपत्त्या व्याचष्टे - जीवेशावेव तत्त्वे इति । तयो प्रमितिरिति । सवंविद्याक्रोडीकरणार्थं पष्ठीसमासमाश्रित्य व्याचष्टे - परस्येति । 'शक्यः' इत्येतत् अनेकधा व्याख्यातुमुपक्रमते - शक्य इत्यादीति । नहीति । अयं भावः - परोपासनविधायिकायां मुण्डकोपनिषदि न केवलं ब्रह्मोपासनं विधीयते, किंतु अनेकगुणकमुपासनम् । तन्मूलं च तादृशमेव ज्ञानम् । द्रव्याद्रव्यविभागपूर्वकनिरूपणाभावे कथमध्यवसीयेत विचार्येत, भूतयोनिशब्दार्थः, "इन्द्रियेभ्य परा ह्यर्थाः" 'गताः कालाः पञ्चदश प्रतिष्ठाः.... कर्माणि विज्ञानमयश्च आत्मा परेऽव्यये सर्व एकीभवन्ति । "अप्राणो ह्यमनाः शुभ्रः", "सप्त प्राणाः प्रभवन्ति" इत्यादि च? किञ्च, अत्र हि अनेकगुणविशिष्टपरमात्मोपासनं विधीयते । एतत्कारणं च अनेकगुणविशिष्टेश्वराध्यवसायः, "नित्यं विभुम्" इत्यादिवाक्यजन्यः । अयं च अध्यवसायो द्रव्यवैलक्षण्याप्रतिपादने जडाजडवैलक्षण्याप्रतिपादने च न सम्भवति । द्रव्याद्रव्यविभागाभावेन गुणवैशिष्ट्यानुपपत्तेः । "यः सर्वज्ञः" इत्यादेः प्रधनेऽप्युपपत्तिशङ्कायाम् "अदृश्यत्वादिगुणको धर्मोक्तेः" इति न्यायस्य निश्चायकत्वात् । ततश्च तद्धर्मतत्स्वरूपतद्विजातीयपदार्थप्रतिपादकम्, "अध्यात्मयोगधिगमेन" इति वाक्यान्तरविहितजीवयाथात्म्यप्रतिपादकं च सरपञ्चकं सार्थकमिति भावः । प्रकारान्तरेणापि सरपञ्चकोपयोगमाह - सर्वेति । "यः सर्वर्ज्ञः" इत्यादिवाक्यं तर्कानुमानसहकृतं सत् ईथ्यरसार्वज्ञं प्रतिपादयेत्; तत्सहकाराभावे तु गौणमुख्यविभागानिर्धारणेन वाक्यस्यानिश्चायकत्वात् । तयोश्च तर्कानुमानयोः न व्याप्तिग्रहणमिति सर्वापदार्थप्रतिपादकं सरपञ्चकमपि सार्थकमिति भावः ॥ इतोऽपि सरपञ्चकस्य सार्थकत्वमित्याह - परोक्तेति । यदाऽयं परवादी अस्मदसिद्धेन जाति-समवायमहत्त्वादिधर्मयोगेन जीवेश्वरयोरस्मदनभिमतमर्थं साधयेत् - तदाऽसिद्धिर्वक्तव्या । यदा तु उभयसिद्धेन प्रयत्नादिना अस्मदनिष्टं साधयेत् -तदाऽनेकान्तिकत्वं वक्तव्यम् । यदा चायं जीवपरमात्मनोरुभयसिद्धेन धर्मेण जडत्वादिकं साधयेत् - तदा संशयाद्यगोचरत्वात् स्वयंज्योतिर्भूत(श्च) इति बाधो वक्तव्य इत्यादि स्वयमूहनीयम् । एतच्च सर्वनिरूपणाभावे न सम्भवतीति भावः । मूलार्थस्तु - तत्प्रकारावगतिविरहिभिः अनैकान्तिकत्वाद्युद्भावनद्वारा परपक्षनिरासपुरस्सरजीवपरयाथात्म्यावबोधः न शक्यत इति । इतश्च कृत्स्नप्रबन्धः सार्थक इत्याह - परो वेति । विवादाद्धि तत्त्वप्रतिपत्तिर्भवति, सर्वप्रतिपादनाभावे च परोऽस्मत्सिद्धान्तानभिज्ञतयाऽनैकान्तिकत्वादि उद्भावयितुमशक्तः सन् अस्माभिः सह वादे नावतरेत् । ततश्च तत्त्वप्रतिपत्तिर्न संभवतीति । ननु "शिष्यसब्रह्मचारिशिष्टश्रोत्रियैः [श्रेयोऽर्थिभिः] कुर्यात् (चारिशिष्टश्रेयोर्थिभिरनयुभिरभ्सूयुपेयदितिन्यायसूत्रे") इति अक्षपादोक्तन्यायेन वादस्याधिकारिविशेषनियतत्वात्, तेषां च सिद्धान्ताभिज्ञत्वात्, जयादिहेतुभूतयोर्जल्पवितण्डयोश्च, "न विगृह्य कथां कुर्यात्" इत्यादिभिर्निषेधात् कथं वादिपदावतरणं (वादावतारणं) प्रयोजनमित्यत्राह - परकल्पितेति । परकल्पितपरमाण्ववयविसमवायक्षणिकत्वप्रमृत्यनुमानभङ्गेन भग्नाहङकाराः परवादिनो नार्थतत्त्वं विप्लावयन्ति इति, तत्खण्डनार्थमपि सर्वनिरूपणं कर्तव्यमिति भावः । "तत्त्वाध्यवसायसंरक्षणार्थं जल्पवितण्डे ऽ बीजप्ररोहसंरक्षणार्थं कण्टकशाखावरणवत्' इति अक्षपादोक्तन्यायेन जल्पवितण्डयोरपि तत्त्वप्रतिपत्त्युपयुक्तत्वात् । निषेधस्य च "विद्याचोरो गुरुद्रोही वेदेश्वरविदूषकः । त एते बहुपाप्मानः सद्यो दण्ड्या इति श्रुतिः ॥" इत्यहङ्कारखण्डनरूपदण्डस्यापि विहितत्वेन तद्व्यतिरिक्तवादकविषयत्वाच्च जल्पवितण्डे कर्तव्ये एवेति भावः । प्रकारान्तरेण सार्थकत्वं वक्तुं पीठिकामाह - तत्तदिति । "अशब्दमस्पर्शमरूपमव्ययं तथाऽरसं नित्यमग(म्य)न्धवच्च यत्" इत्यादि सप्रतियोगिधर्मप्रतिपादनेन प्रतियोगितत्तत्पदार्थनिरूपणमावश्यकमिति । इतोऽपि प्रकरणं सार्थकमित्याह - तेते चार्था इति । विश्वस्य जगतो ब्रह्मविवर्तत्वपरिणामत्वभिन्नाभिनत्वादिरूपेष्वर्थेषु जाग्रत्सु "निष्कलं निष्क्रियम्" इत्यदिश्रुत्यर्थानां उपरोधो भवतीति, तन्मतनिरासार्थं विश्वनिरूपणं कर्तव्यमिति भावः ।   
विशिष्टबुद्धिहेतुत्वात् व्याप्तिसिद्ध्युपयोगतः ।   
असिद्ध्याद्युद्भावकत्वात् वादिवादावतारणात् ॥ २ ॥  
दुर्वादिनां वहिःस्थित्या प्रतियोगिनिरूपणात् ।   
अर्थतत्त्वावबोधित्वात् सार्थकं सरपञ्चकम् ॥ ३ ॥ ॥ ४ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

आवापेति । स्वज्ञातार्थविग्रह(निगूह?)पूर्वकतद्विपरीतार्थव्यवहारस्य कुहनात्वेन छलप्रयोगस्य तादृशत्वात् तन्मात्रस्यैव परिग्रहः स्यादित्याशङ्क्य जातिहेत्वाभाससङ्ग्रहार्थं परव्यामोहकव्यवहाररूपच्छद्मपरत्वेन कुहनाशब्दं व्यानष्टे कुहना छद्मेति ॥ ५ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

सामान्यलक्षणं विशदयति - मितं प्रमितमित्यादिना । तदपीति । प्रमितत्वमपीत्यर्थः । अद्रव्यशब्देन द्रव्यान्यत्वस्य विवक्षितत्वे रूपसामान्ये नीलत्वपीतत्वाद्यवान्तरभेदवत् अद्रव्यरसामान्ये घटपटादिप्रत्येकान्यत्वरूपावान्तरभेदविवक्षायां तस्यानन्तत्वेन ज्ञातुमशक्यत्यात् अद्रव्योक्तिः अयुक्ता स्यादिति शङ्कां परिहरन् अद्रव्यशब्दविवक्षितमाह - अत्रेत्यादिना । कोट्यन्तरशब्देनावान्तरभेदो विवक्ष्यते । अथवा, ननु न्यूनाधिकसंख्याव्यवच्छेदार्थं विभागकरणम्, अत्र तन्न सम्भयति - द्रव्यगुणकर्मभेदाद्वा, षोडशपदार्थादिभेदाद्वा विभागसम्भवादित्यत्राह - अत्रेति । अयं भावः - असाधारणरूपेण तदन्यरूपेण च विभागकरणे रूपे नीलपीतादिवत् भेदान्तरं न संभवति । गौरवात् विधान्तरेण विभागो न विवक्षित इति । ननु द्रव्यत्वं द्रव्यासाधारणधर्मः, तदनिर्वचने अद्रव्यत्वं कथमित्यत आह द्रव्येति । स्वेनाप्रकाशमानत्वमेव जडलक्षणं विवक्षितम् । प्रयोगप्रसिद्ध्यानुगुण्येनोक्तम्; स्वगोचरज्ञानवत एव प्रकाशमानमिति । स्वस्मा इति । स्वस्मै अनवभासमानत्वमेव पराग्लक्षणम् । पराक्छब्दप्रयोगानुगुण्येन परस्मा एव भासमानमित्युक्तम् । परस्मै भासमानत्वं पराक्त्वमित्युक्ते प्रत्यग्वस्तुनोऽपि पराक्त्वप्रसङ्ग इति तन्निवृत्त्यर्थं परस्मा एवेत्युक्तम् ॥ ६ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

ज्ञातुरिति न लक्षणप्रविष्टम् ।?] ज्ञानाश्रयत्वे (ज्ञात्राश्रयत्वे? ज्ञात्राश्रितत्वे?) सति, सकर्मकत्वे सति वा ज्ञेयव्यवहारानुगुणत्वमिति लक्षणद्वयं वा ॥ ७ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

रूपादितया विकल्प्य मानस्येति । आरोण्यमाणरूपादिविशिष्टतया ज्ञायमानस्येत्यर्थः । [शब्दात्मान इति?] । रूपादिषु चतुर्ष्वेव केचित् शब्दस्वरूपा इत्यर्थः । विरुद्धानियतेति । स्थाणुत्व पुरुषत्वादिद्वयरयनियतत्वं नाम व्यवस्थितत्वम्; भिन्नाधिकरणवृत्तित्वमित्यर्थः । तदभावोऽनियतत्वम्; एकाधिकरणवृत्तित्वमित्यर्थः । एकस्मिन् धर्मिणि भासमानविरोधनानाकोटिकं ज्ञानं संशय इति फलितम् । शैत्यविरुद्धोष्णस्पर्शवत् तेजः इति ज्ञानेऽतिव्याप्तिवारणाय एकस्मिन्निति । दण्डी कुण्डली इति ज्ञाने अतिव्याप्तिवारकं भासमानविरोधेति । स्वारसिकबाधः – प्रत्यक्षबाध इत्यर्थः । स्वारसिकबाधादर्शनेऽपि, सेयं दीपज्वालेति प्रत्यभिज्ञानस्य भ्रान्तित्वं प्रतिपन्नमित्यत आह अनन्यथासिद्धेश्चेति । ज्ञातुर्ज्ञेयस्य धर्मिणश्च सम्भवेऽपि तयोः क्षणिकत्वेन सम्भावितत्वात् स्वानन्तरक्षणोत्पन्नज्ञानरूपादिवैशिष्ट्यं तयोर्न सम्भवतीत्यत्राह ग्रहणमिति वक्तव्ये इत्यादि । बालातपश्चक्षुरेकवेद्योऽपि मध्याह्नेऽवस्थान्तरमापन्नः त्वचाऽपि गृह्यते । अत्यन्तविशीर्णाः तूलावयवाः चक्षुषा गृह्यन्ते । त एव सम्भृतास्त्वचाऽपि । तद्वत् रूपादीनामपि अवस्थान्तरापत्तौ द्वीन्द्रियग्राह्यत्वं सम्भवतीति शङ्कते नन्विति । तदिति । रूपमात्रस्य स्पर्शमात्रस्य उभयोश्च प्रत्यभिज्ञासम्भवादित्यर्थः । इह = प्रत्यभिज्ञायां संहतरूपादिस्वरूपविशेषमात्रं वा, असंहतरूपादिस्वरूपविशेषमात्रं वा विषयः स्यादित्यर्थः । संघातपक्षं दूषयति - तत्रेत्यादिना । रूपस्पर्शयोः प्रत्यभिज्ञासिद्ध्यर्थं सङ्घाततत्.............. स्वीकारादपि द्रव्यस्य संसर्गाख्यधर्मस्य वा स्वीकारो वरमित्यर्थः । द्वितीय इति । संशयविपर्ययत्वासम्भवस्योपपादितत्वात् संघातस्यासत्यत्वे यथार्थप्रत्यभिज्ञाजनकत्वं कथमित्यर्थः । निरन्तरेति । नैरन्तर्यं निरवकाशत्वं नरिन्ध्रत्वं विश्लेषराहित्यमित्यर्थः ।  
आकाशादीति । आदिशब्देन कालात्मदिङ्मनसां ग्रहणम् । आवरणाभावादीति कालाद्यनङ्गी- कारग्रहणम् । पृथिव्यादिसंघातस्य रूपादिसंघातापेक्षप्वेऽन्योन्याश्रय इति भावः । संघातादेरित्यत्र आदिशब्दोक्तं असंहतरूपादिस्यरूपविशेषमात्रमेव प्रत्यमिज्ञाविषय इति द्वितीयपक्षमुत्थाप्य दूषयति अथ स्यादित्यादिना, तदिह प्रतिसन्धेयमित्यन्तेन । [बाधेति ।?] रूपादिप्रतीतिः सविषया, विषयस्य बाधाभावात्, प्रत्यभिज्ञा तु निर्विषया, विषयस्य बाधितत्वादिति विशेष इति भावः । एकत्नानेकधर्मवैशिष्ट्यस्य याथार्थ्ये हि युप्मन्मतसिद्धिः । अनेकधर्मवैशिष्ट्यस्यारोप्यमाणत्वे युष्मन्मतसिद्धिर्नास्तीत्यभिप्रायेण शङ्कते - एकस्मिन्नेवेति । निराधारत्वेन सिद्धस्य वा सर्वथाऽसिद्धस्यापि साश्रयत्वेन सिद्धस्य वा आरोपः इति विकल्पं हृदि निधाय, तत्र प्रथमे बाधाभावात्, अनन्यथासिद्धेश्चारोपस्यासम्भव इत्यभिप्रेत्य द्वितीयं दूषयति - सर्वत्रेति । तृतीयं दूषयति - क्वचिदिति । विपरिवर्तस्येति । वैपरीत्यस्येत्यर्थः । सहोपलम्भनियमादिति हेतुचतुष्टयं च - प्रथमपिण्डग्रहणेऽभेदेन ग्रहणम्, एकशब्दानुविद्धप्रत्ययः, मत्वर्थनिरपेक्षसमानाधिकरणप्रयोगः, सहोपलम्भनियमश्चेति । अत्र सहोपलम्भ-समानाधिकरणप्रत्ययौ मेदाभेदसाधकौ; अन्यौ द्वौ अभेदसाधकौ ।  
अनुपप्लवेति । अनुपप्लवस्य निर्दोषप्रमाणगम्यस्य अत एव भूतस्य - यथाभूतस्यानारोप्यमाणस्य अर्थस्वरूपस्य विपर्ययैर्न बाधा, यत्नक्त्वेऽपि बाधकयुक्तिचिन्तनप्रयासे च तत्पक्षपाततः बाधाविषयाभिनिवेशमात्रत्वेन बुद्धेरेव क्षतिः, नार्थस्येति ।  
पीतशङ्खादिभ्रम इति । पूर्वं श्वेतत्वेन यो विशदतया भातः, स एव शङ्ख इदानीं पीतत्वेन विशदतया भातीति रूपान्तरवत् तया भातस्यापि तथा विशदाविशदतया प्रत्यभिज्ञानादित्यर्थः । धर्मोपकारेति । पूर्वार्ध तूलिकायां व्यक्तम् । तत इति । अनुपकारपक्षस्य दूषितादित्यर्थः । तासाम् धर्मोपकारशक्तीनां धर्मत्वसिद्ध्यर्थं उपकारे सतीति शेषः । तथेति । तत्राप्युपकारे तथा उपकारानुपकारविकल्पे सतीत्यर्थः । नानेति । नानाविधावच्छेदकरूपोपाधिधर्मैः उपकाररूपधर्मेण शक्त्या च अभिन्नस्वरूपस्येत्यर्थः । अंश(आत्म ?)शब्दो धर्मिवाची । सर्वात्मना ग्रहे । धर्मिण एव सकलधर्मस्वरूपत्वात् धर्मिग्रह एव सकलधर्मग्रहोऽपीत्यर्थः । परस्परव्यभिचारित्वम् - परस्परासमवहितत्वम् । श्लोकावतारिकायां वैभाषिकपक्षद्वैविध्यमुक्तम्, तत्र द्वितीयपक्षदूपणपरत्वेन तुरीयं पादमवतारयति नन्वस्तु इत्यादिना । तत एव तत्कॢप्तौ - इन्द्रियवैजात्यादेव कारणवैजात्यकॢप्तौ । दुरालभा-समुद्रान्ता; ''रोदनी कच्छुरानन्दो समुद्रान्ता दुरालभा'' इत्यमरः । प्रतिसम्बन्ध्यनेकत्वमिति । घटादिसम्बन्ध्यन्तरानेकत्वं यथा घटैकत्वबाधकं न भवति, तथा सम्बन्धिधर्मानेकत्वं धर्मैक्यबाधकं न भवतीत्यर्थः ॥ ८ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अनिरूढप्रायम् - अनिर्णीतप्रायमित्यर्थः । हेतुसाध्येति । हेतोः साध्यस्य, तयोर्धर्माणां च अवश्यम्भावादित्यर्थः । अविनाभावनियमादिति । अन्वयव्यतिरेकतदुभयरूपाविनाभावानां हेतुविशेषेषु नियतत्वात् त्रिधेति भावः । ततोऽपरे - व्याप्तादन्ये । ग्राह्यधर्म इति । पक्षधर्मतया ग्राह्यो हेतुरूपधर्मः । तदंशेन । अंशशब्दो धर्मवाची । पक्षधर्मेण - साध्येनेत्यर्थः । अविशिष्टस्येति । प्रवृत्तिनिमित्ताविशिष्टस्य शक्तिग्रहणाद्यगोचरत्वादित्यर्थः । आदिशब्देन पदार्थज्ञानवाक्यार्थज्ञानादिकं गृह्यते ।  
आनन्त्यव्यभिचारेति । यथा गोशब्दस्य प्रत्येकं शक्तिग्रहे व्यक्तीनामानन्त्येन शक्तिग्रहो न सम्भवति, एकस्यां व्यक्तौ शक्तिग्रहे व्यक्त्यन्तरे व्यभिचारः (बुद्धिशब्दयोरभावप्रसङ्ग इत्यर्थः) तथा गोत्वस्य एकत्वेन आनन्त्यव्यभिचारयोरभावात् प्रवृत्तिनिमित्तमन्तरेणापि शक्तिग्रहो सम्भवतीति भावः । शुक्लादौ साधारणधर्मः [रूपत्वादिकं ?] एकत्वादौ गणनाप्रयोजकत्वादिकं गोत्वादिजात्यां गवेतरावृत्तित्वे सति गोवृत्तित्वादिकं इत्थम्भावत्वेनोह्यम् ।  
संवेदनसंवेदनेत्यत्र सकलसंवेदनविपयकस्य स्वस्यापि संवेदनत्वेन तद्विषयकत्वेन च स्वपरनिर्वाहकत्वम् । एवं शव्दशब्देत्यत्र; सकलशब्दवाचकशब्दस्यापि शब्दत्वात् । पूर्वं धर्मस्य व्यावर्तकं धर्मान्तरं वा, स्वपरनिर्वाहकत्वेन स्वीयमेवे(स्वमेव वे ?)त्युक्तम्; इदानीम् पटस्य शौक्ल्यमित्यादौ धर्मान्तरस्य स्वस्य वा स्फुटं व्यावर्तकत्वाप्रतीतावपि धर्मिण एव व्यावर्तकत्वं स्फुटमित्यभिप्रेत्य, पुनस्तस्य धर्मी विशेष [यश व्याचष्टे आस्तामेतदित्यादिना । एतत् – धर्मान्तरस्य वा स्वस्य वा व्यावर्तकत्वम् आस्ताम् - तिष्ठतु । व्यधिकरणस्येति । स्वकृतव्यावृत्त्यधिकरणानधिकरणस्येत्यर्थः ।  
द्विधा विशेषणयोग इति । अर्थात् शब्दाच्च द्वेधा विशेषस्य धर्मं प्रति व्यावर्तकत्वयोग इत्यर्थः [विशेषणशब्दो व्यावर्तकन्वधर्मपरः ॥ ९ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

तच्छून्य इति । अन्यथा = विरोधाभावे । खपुष्पादीनामपीति । अभावस्थले प्रतियोगिवृत्तेर्विरोधाभावात् खपुष्पनिषेधो न सम्भवतीति भावः । तद्वदिति । अभावप्रतियोगिनोरिवेत्यर्थः । उपलब्ध्यनुपल..........रपि विरोधाभावादित्यर्थः । तथा च प्रतियोग्युपलम्भकाल एव विरोधाभावेन अनुपलब्धेरपि विद्यमानत्वात् कथं तस्याः निषेधकत्वमिति भावः । तदेति । प्रतियोगिविरोधिभूताभावोपस्थापनद्वारा अनुपलब्ध्याः प्रतियोगिविरोधाङ्गीकारे इत्यर्थः । आशामोदकेति । आशामात्रफलकमोदकप्राप्तिवञ्चनत्वचनसदृशत्वादित्यर्थः । विकल्पेति । विकल्पः सविकल्पव्यवहारप्रवृत्तिः ।  
विशिष्टधीविरह इति । विशिष्टाभिलपनस्य प्रवृत्तेश्च उदाहरणोपनययोश्च विशिष्टधीजन्यत्वात् कारणाभावे कार्यं न स्यादित्यर्थः । ''त्रीन् उदाहरणान्तान् वा यद्वोदाहरणादिकान् । मीमांसकाः, सौगतास्तु सोपनीतिमुदाहृतिम्’’ इत्युक्तेः अवयवद्वयस्यैव बाह्यैरङ्गीकृतत्वात् अवयवद्वयमुपात्तम् । पक्षदृष्टान्तयोः साध्यसाधनवेशिष्ट्यस्य सत्यत्वे स्वरूपासिद्धिः, बाध., दृष्टान्ते साध्यसाधनवैकल्यं च स्यादिति दूषणव्यञ्जनाय वस्तुत तु इत्युक्तम । ननु घटादावेव बाह्यविषये वृत्तिविकल्पेन धर्मधर्मिभावो मया निषिद्ध्यते, न तु 'वूद्धिः स्वप्रकाशा' इत्यादावित्यत्राह - विशिष्टं नास्तीत्यविशिष्टमात्थेति । अविशिष्टम् = विषयविशेषरहितम्, सार्वत्रिकमित्यर्थः । 'शुक्लः पटः' इत्यादिवाचा, उदाहरणोपनयाभ्यां, बुद्धिः स्वप्रकाशेत्यादिवाग्भिश्च विशिष्टं नास्तीति वाचो विरोधः । तासां च तया विरोधः । बुद्धिः स्वप्रकाशेत्यादिबुद्धीनां विशिष्टं नास्तीति बुद्धेश्च परस्परं विरोध इति भावः । तच्चेति । अविशेषेण विशिष्टं नास्तीति वचनमित्यर्थः । नित्येति । आदिशब्देन कार्यसमो गृह्यते । विवक्षितस्य कस्यचित् विशेषणधर्मस्य तद्रूपत्वं न वेति विकल्प्य उभयत्राप्यनुपपत्त्यभिमानेन धर्मिणस्तद्विशिष्टत्वखण्डनं नित्यसमः । पक्षहेतुदृष्टान्तानां अन्यतमासिद्धिमुद्भाव्य तत्साधकत्वेन स्वयमेवोत्प्रेक्ष्य यत्किञ्चिदभिधाय स्वोत्प्रेक्षितदूषणेन वादिसाधनभङ्गोपपादनं कार्यसमम् । शिष्यशिक्षार्थं काञ्चनजातिं प्रदर्श्य, तद्दूषणप्रकारमप्याह - घटकुड्यवदिति ॥ १० ॥
</details>



<details><summary>सौम्य-वरद-रामानुज गूढार्थ-प्रकाशः</summary>

स्वच्छन्देति । विरोचनोपदेशवदिति । श्रूयते हि विरोचनौपदेशः छन्दोग्येऽष्टमप्रपाठके । तथैवेति । अयमनुभूतार्थात् भिन्नः, अयं तु तस्मादभिन्नः इति भिन्नत्वेन अभिन्नत्वेन च अनुभूतार्थप्रतिसन्धातेत्यर्थः । वशब्दः (भवशब्दः ?) प्रवृत्तिनिवृत्तिवाची । षड्धातुवाद इत्यादि । धातवो महाभूतानि । ''श्लेष्मादि रस[र]क्तादि महाभूतानि तद्गुणाः इन्द्रियाण्यश्मविकृतिः शब्दयोनिश्च धातवः ॥' इति निघण्टुः । अध्वर्यवः - यजुश्शाखाध्यायिनः; तैः ''आत्मन आकाशः सम्भूतः, आकाशाद् वायुः, वायोरग्निः, अग्नेरापः, अद्भ्यः पृथिवी” इत्यध्ययनादित्यर्थः । अत्र षडित्युक्तिः जीवात्मनः परमात्मशरीरत्वात् जीवस्य परमात्मनि अन्तर्भावविवक्षया । भागवते - 'षडित्यत्रापि भूतानि पञ्च, षष्ठः परः पुमान् । तैर्युक्त आत्मसम्भूतैः सृष्ट्वेदं समुपाविशत् ॥'' इति श्लोकव्याख्याने ''षडिति मतेऽपि भौतिकस्य भूतान्तर्भावं, जीवस्य परमात्मन्यन्तर्भावमाह तैर्युक्त इति'' [इति] श्रीधरोक्तेः । ''जीवस्यापि परशरीरत्वात् परमात्मन्यन्तर्भावो विवक्षितः'' इति क्षुतप्रकाशिकाकारोक्तेश्च । चतुर्धातुवादः इति । श्रीभागवते ''चत्वार्येवेति तत्रापि तेज आपोऽन्नमात्मनः । जातानि तैरिदं जातं जन्मावयविनः खलु'' इत्यत्र तथोक्तेः । दृष्टेष्विति। स्वत्वास्वत्वशुद्धाशुद्धत्वत्याज्यत्वोपादेयत्वपुण्यजनकत्वपापजनकत्वादयः शास्त्रैकवेद्याः आकाराः । यत्कार्यमिति । अत्र महदादि कारणगुणात्मकं कार्यद्रव्यत्वात् घटवत् इत्यनुमानं विवक्षितम् ।  
उक्तमर्थमुपसंहरति - अत एवेति । असिद्धेरेवेत्यर्थः । यद्वा अत एवेति वक्ष्यमाणपरामर्शः । अपर्याय्वादेवेत्यर्थः । चकारः पर्यायत्वाभावप्रसिद्धिपरः । अदृष्टेरेवेति । एवकारो निरपेक्षहेतुत्वं द्योतयति । कारणमात्रं तु इति । महदादीनां कारणसाधकं कार्यत्वं नानुमानसिद्धम्, तस्य निराकरिष्यमाणत्वात् । तथा च आगमसिद्धत्वमिति वक्तव्यम् । तदा महदादीनां कार्यत्वबोधकागमेनैव महदादिकारणप्रकृतेरपि सिद्धत्वात् सिद्धसाधनमिति भावः । यद्वा, कार्यत्वं नाम उत्पत्तिमत्त्वम्, तच्च कारण[करण?] व्यापारवत्त्वमिति वक्ष्यते । तथा च कार्यत्वरूपहेतुसिद्ध्यैव कारणमपि सिद्धमिति सिद्धसाधनमिति भावः । सिद्धसाधनादिति । पूर्वोक्तरीत्येति भावः । साध्याविशेषाच्चेति । साध्यवत् हेतोरपि असिद्धेरित्यर्थः। यत् कार्यं तत् सकारणकं इति प्रसिद्ध्या च सिद्ध(?) सिद्धसाधनत्वमुपपादयति - नहीति । लोकदृष्टस्येति । कारणगुणजन्यगुणकत्वस्य वा अस्य कारणस्य स्वीकारे एवम्भूतगुणो भविष्यतीति अमिप्रायविषयगुणकत्वस्य वा अपसिद्धान्तासर्वत्रिकत्वादिना दूषितत्वादिति भावः । अत इति । विषयशब्दः कर्भवाची । अत्र वैदिकं कर्म स्वानुगुणफलप्रदम्, कर्मत्वात्, कृष्यादिकर्मवत् इत्यनुमानं विवक्षितम् । अस्य जलताडनादिव्यर्थकर्मणि व्यभिचारः । अनैकान्त्येति । वृश्चिकादिविजातीयकार्येषु अनैकान्त्यमित्यर्थः । तत्प्रशान्तावपीति। साङ्ख्यमते स्वप्नस्याहङ्कारजन्यत्वमेव, न तु मनोजन्यत्वम् । स्वत इत्यादि । इन्द्रियाणामागमगम्यत्वमनङ्गीकृत्यानुमानगम्यत्वाङ्गीकारे कर्मजन्यप्रत्यक्षदृष्टगोलकजिह्वादिद्वारा रूपरसादिग्रहणसम्भवेन अतीन्द्रियेन्द्रियकॢप्तिर्न स्यादिति । प्रणाडया - विद्याद्वारेण । संस्कारेण वस्तुवैलक्षण्यादिस्मृतिः, तया इच्छारूपसंकल्पादिरिति । करणस्य चेति । संकल्पादिकरणत्वेन मनस्सिद्धावपि अनुमानं न प्रभवतीति भावः । 'कामः संकल्पः' इत्यादिनेति । ''कामः संकल्पो विचिकित्सा श्रद्धाऽश्रद्धा धृतिरधृतिः हीर्धीर्भारित्येतत् सर्वं मन एव'' इति । महतश्चेति । मिथोविरुद्धभावाप्टकेति । धर्मो ज्ञानं वैराग्यमैश्वर्यम्, अधर्मः अज्ञानं अवैराग्यम् अनैश्वर्यम् इत्यष्टकेत्यर्थः । ''.....धर्मो ज्ञानं विराग ऐश्वर्यम् । सात्त्विकमेतद्रूपं तामसमस्मात् विपर्यस्तम् ॥'' इत्युक्तेः । बाह्येन्द्रियेति । आलोचनम् = प्रत्यक्षज्ञानम् । आदिशब्देन संकल्पाभिमानयोर्ग्रहणम् । वृत्तिभेदेन भेदादिकल्पने हि अयं दोषः, महदादीन् शास्त्रसिद्धान् अङ्गीकृत्य वृत्तिभेदाश्रयत्वमात्रं कल्प्यत इत्याशंकायां परिहरति – अत एवेति । न कल्प्यमिति । किंतु शास्त्रगम्यमिति भावः । यद्वा महदादीनां शास्त्रगम्यत्ववादिना त्वयाऽपि तेषां वृत्तिभेदश्रयत्वमङ्गीकृतमित्यत आह - अत एवेति । अस्मिन् पक्षे अपि त्वर्थः । एवमिति । अत्र चक्षुरादौ आलोचननिमित्तत्वस्य प्रत्यक्षसिद्धत्वप्रसिद्ध्या तस्य भेदाश्रयात्वकल्पनमयुक्तमित्यधिकाशङ्का । परिहारस्तु - आलोचनादिनिमित्तात्वानुमेयस्येन्द्रियस्य अप्रत्यक्षत्वात् तस्यालोचनादिनिमित्तत्वं कल्प्यम्; तथा च लाघवात् महदाश्रयत्वमेव युक्तम् । इन्द्रियाणामालोचनाश्रयत्वस्य शास्त्रसिद्धत्वे तु न विवादः । 'त्रिगुणमविवेकि' इत्यादीति । ''त्रिगुणमविवेकि विषयः सामान्यमचेतनं प्रसवधर्मि । व्यक्तं तथा प्रधानमिति । तेषामपीति । बाधश्चेति दूषणं द्रष्टव्यम् । अवीतेति । वीतम् अवीतं चेति द्विविधम् । वीतम् - विशेषेण इतं प्राप्तम् अन्वयमुखेन प्रवर्तमानं विधायकं वीतम्; व्यतिरेकमुखेन प्रवर्तमानं निषेधकमवीतमित्यर्थः । न दृष्टः कारणभेदोऽपलपि तुं शक्य इति । तथा च प्रसिद्धाप्रसिद्धानेकोपादानकत्वात् नाभिमतसिद्धिरिति भावः । ननु दृष्टहेतुभिरेव चरितार्थत्वं कथम्, दृष्टकारणसंमेलनेऽपि क्वचित् वन्ध्यादौ पुत्रोत्पत्त्याद्यदर्शनादित्यत्राह - अदृष्टघटितैरिति । ततश्चेति । एकपटे व्यभिचारवारणाय भिन्नत्वे सतीति विशेषणम् । कथमिति । न कथञ्चिदित्यर्थः । अव्यक्तत्वादिति । अस्फुटत्वादित्यर्थः । यथा अस्फुटतैलमेव तिले शक्तिरित्युच्यते, तथा अस्फुटकार्यमेव कारणे शक्तिरिति भावः । अव्यक्तावस्थेति । अव्यक्तावस्थाकार्याश्रयस्वीकार इत्यर्थः। संप्रतिपन्नावधिरिति । यद्वेति । सम्प्रतिपन्नातिरिक्तकल्पन इत्यर्थः । प्रथमपक्षेऽपि समानमिदं दूषणम् । 'पूर्वोत्पन्नमसक्तम्’ इत्यादि । ''पूर्वोत्पन्नमसक्तं नियतं महदादि सूक्ष्मान्तम् । संसरति निरुपभोगं भावैरधिवासितं लिङ्गम् ॥' इति । भावैः = धर्मज्ञानादिभिः । विभोरात्मन इति । ''शरीरं यदवाप्नोति यच्चाप्युत्क्रामतीश्वरः । गृहीत्वैतानि संयाति वायुर्गन्धानिवाशयात् ॥“ इत्यनुसन्धेयम् । पुर्यष्टाशरीरोक्तिश्च इति । अत्र ''कर्मेन्द्रियाणि खलु पञ्चतथाऽपराणि, ज्ञानेन्द्रियाणि मनआदिचतुष्टयं न । शब्दादिपञ्चकमथो वियदादि पञ्च कामश्च कर्म च तमः पुनरष्टमी.....॥“ कृत्स्नैकदेशसंयोगानुपपत्तिमुत्तरत्र वक्ष्यति । आगमेन विनेति । रूपानुद्भवात् उष्णस्पर्शोद्भवाच्च अन्धकारे सूक्ष्मतेजःकल्पनं सम्भवति । वृक्षचलनेन तत्कृतशब्देन च स्थूलवायुरुकल्पनं संभवति । एवमलौकिकानां सूक्ष्माणां स्थूलानां वा तन्मात्राणं कल्पनं न संभवतीति भावः । दशाशब्देन उन्मीलनव्यासङ्गादिरुच्यते । अकल्पयन् इति । सांख्य इति शेषः । अपास्यतु - [जहातु] त्यजतु इत्यर्थः । श्लोके सत्त्वाद्युन्मेषभेदात् महदादिभेद उक्तः, स किं सर्वदाऽस्तीति शंकायां नेत्याह - एवमिति ॥ ११ ॥
</details>



<details><summary>सौम्य-वरद-रामानुज गूढार्थ-प्रकाशः</summary>


</details>



<details><summary>सौम्य-वरद-रामानुज गूढार्थ-प्रकाशः</summary>

‘अद्भयोऽग्निः' इति । तद्वदिति । श्रुतिवत् इत्यर्थः । निमित्तभूताभ्यः इति । अनेन व्यष्टौ सृज्यस्य जलस्य अग्निकारणत्वं नास्तीति द्योत्यत इति प्रतिभाति । अतश्शब्दस्य हेतुपरत्वे अद्भ्योऽग्न्युत्पत्तिवचनस्य व्यष्टिविपयत्वात् व्यत्ययः सम्भवतीत्यर्थः । अवधिपरत्वे 'तत् समष्टौ' इत्यत्र तच्छब्दस्य व्यत्ययस्य एवं व्यवस्थितत्वात् अद्भ्योऽग्न्युत्पत्तिवचनस्य व्यष्टिविषययत्वादित्यर्थः तदतो व्यत्यय इत्यन्वयः ॥ १३ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

पृथ्व्या इति । अत्र पूर्वपक्षी जैन इति न युक्तम्, 'तत्र द्रव्यैक्यमिष्टम्' इति परिहारानुपपत्तेः; जैनाभिमतपुद्गलाख्यपरमाणुकारणत्वानङ्गीकारात् । तस्मात् तन्मतावलम्बनेन अन्यस्य शङ्केयमिति द्योतयति - त्रिगुणस्येत्यादिना । पुद्गलानामेकत्वानङ्गीकारात् एतद्विवरणतया एकजातीयद्रव्यमित्युक्तम् । प्रकृतसंवादार्थमेकमित्युक्तम् । यथाकथञ्चित् ऐक्यमात्रेण संवादः । पर्यायान् - कार्यवर्गान् । भजते - कार्यकारणभावेन संबध्यते, जनयतीत्यर्थः । एकैकं भूतमिति । विचित्रकार्यं जनयतीति शेषः । सांख्यादीनामित्यत्र आदिशब्देन मीमांसकानां ग्रहणम् । शाश्वतेति मीमांसकमतम् । वाय्वादीत्यादि सांख्यमतम् । पर्यायभेदनिबन्धनेति । महदादिकार्यभेदकारणिकेत्यर्थः । यद्वा व्यष्टिसृष्टिकार्यभेदानुमेयेत्यर्थः ॥ १४ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

तत्त्वसृष्टिनिरूपणे तत्त्वसंख्यानियमस्य कः प्रसङ्गः इत्यत्रावतारयति नन्विति । आवर्जनीयं योजनीयमित्यर्थः । गुणविवक्षायाः इति पञ्चम्यन्तम् । गुणबोधनादपि द्रव्यबोधनमेव उपपन्नमिति भावः । एवं स्थित इति । भूतेषूत्तरोत्तरं गुणाधिक्यव्यवस्थासिद्ध्यर्थं आरम्भकतन्मात्राधिक्यव्यवस्याऽङ्गीकृतेति भावः । सिंहावलोकनन्यायेन 'तदितरत् सर्वम्’ इत्यस्य विशेष्यमाह - वाक्यजातमिति ॥ १५ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

'निश्शेषम्’ इति । प्रसङ्गसङ्गतिं दर्शयन् सर्वं कारणमीश्वरप्रेरितमेव कार्यं जनयतीति निर्णयस्य विप्रतिपत्तिपूर्वकत्वात् विप्रतिपत्तिं सूचयति प्रक्रान्तेप्विति । प्रकृतेष्वित्यर्थः । प्रकृत्यादिकारणेष्विति । स्वस्य[स्व?] कार्यार्थं प्रवृत्तेष्विति शेषः । पुरुषार्थ एवेति । जीवस्य भोगनिमित्तं कर्मैवेत्यर्थः । कार्यत इति । प्रेर्यत इत्यर्थः । प्रत्यक्षश्रुतिसिद्ध इति । सर्वैरधीयमानश्रूतिसिद्ध इत्यर्थः ॥ १६ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

'द्वेधा भूतानि’ इति । सृष्टेषु तत्त्वेषु पञ्चोकरणनिरूपणस्य व्यष्टिसृप्टेश्च तत्त्वसृष्टौ कारणानामीश्वराधीनत्वप्रतिपादकेन पूर्वश्लोकेन का सङ्गतीरित्यत्र पञ्चीकरणस्य पूर्वोक्तोपपादकत्वेन सङ्गतिमाह - तत्त्वान्तराणामिति । तत इति । वचनविरोधादित्यर्थः । पञ्चस्वर्धेषु इति । पञ्चसु पञ्चमांशेषु इति भावः । यद्वा, पञ्चसु भूतेषु प्रत्येकं द्वेधा विभक्तेषु सत्सु एकैकस्मिन् अर्धे पञ्चधा विभक्ते एकैकस्य तेषामंशानां अविभक्तेपु पञ्चस्वर्धेषु योजनमित्यर्थः ॥ १७ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

'कार्यं नैवेति । नन्विति । भूतांशानामिति । विजातीयभूतान्तरांशसंयोगादत्यन्तभिन्नत्वमित्यर्थः । नन्वत्र निरवयवत्वानुपपत्त्या परमाणुकारणवादनिरासः क्रियते; तत् प्रकृतिकारणवादेऽपि समानम्; सावयवकार्यजनकत्वेन सावयवत्वप्रसङ्ग इत्यादिदूषणपातादित्यत्राह - अनन्यपरेति । पूर्वत्रेति । अंशस्य स्वाभाविकत्वे तस्यैकदेशरूपत्वात् परमाणुत्वेनाभेदः, अंशत्वेन भेदश्चेति एकस्यैव भिन्नामिन्ना[न्नत्वा?]ङ्गीकारवादः स्यादित्यर्थः । उपाधिसंबन्धेऽपीति । परमाणुः तदुपाधिना कार्त्स्न्येन संबध्यते वा, अंशतः संबध्यते वा । कार्त्स्न्येन सम्बन्धे उपाधिकल्पनं व्यर्थम् । तस्यांशमेदकत्वाभावात् । अशतः सम्बन्धे - सोंऽशोऽवयवरूपः, तदन्यो वा । अन्योऽपि स्वाभाविकः, औपाधिको वेति विकल्पस्य तद्दूषणानां च प्रसङ्गे अनवस्था स्यादिति अंशभेदो दुर्वच इति भावः । तन्निरपेक्षेति । तच्छब्देन अंश उच्यते । त्यक्तस्तर्हीति । सप्रतिघत्वविरोधो नाम मार्दवरहितगुरुद्रव्ययोरेकप्रदेशवर्तित्वेऽन्योभगभिघातरूपविरोधः । स च परमाणूनां कार्त्स्न्येन संयोगे परित्यक्तः स्यादिति भावः । इदं च दूषपणान्तरम् । श्लोकोक्तं दूषणमाह - सर्वेपु चेति । अनिष्टेरिति । इष्टिः इच्छा । दिक्कृतभागभेदस्य परिमितेषु आकाशाद्यपेक्षया प्रसिद्धव्याप्तिग्रहणसौकर्यार्थमुक्तम् - परिमितानामिति । परमाणुकारणत्वनिरासार्थं त्रसरेणुपर्यवसानं वदता परिमितस्य तस्य निरवयवत्वं स्वीकृतम्; तथा च निरवयवत्वेऽपि भागभेदस्य सत्त्वात् व्यभिचार इत्यत आह – त्रसरेणोरित्यपीति [...रेणोरपीति?] । निरवयवेषु इति । यद्यपि पूर्वादिदिग्भेदमङ्गीकुर्वतः तत्तद्दिक्कृतभागभेदोऽङ्गीकर्तुं शक्यः, तथापि एकदिक्कृतत्वादिनाऽशक्य इति भावः । तदुपाधीति । दिगुपाधिभूतोदयाद्रव्यादिसंयोगादित्यर्थः । षट्केनेति । एकस्य परमाणोः परितः पूर्वादिभागचतुष्टयेन उपरि अधश्च परमाणुषट्केन युगपद्योगे मध्ये स्थितस्य परमाणोः षडंशता स्यात् । तथा च अंशतः संयोगे सावयवत्वादि दूषणं स्यादिति भावः । कार्त्स्न्येन संयोगे दूषणमाह - षष्णामिति ।  
ननु निरवयवः कश्चिदात्मादिरनेकबुद्धिविषयः सम्प्रति[पन्नः । तत्र?] कार्स्त्न्येन अंशतो वा विषयः स्यात्? न प्रथमः - अन्यबुद्धिविषयत्वं न स्यात् । नेतरः, निरंशत्वादेव; तत्र यत् समाधानं - तद् अणुष्वपि समानमित्यत्राह - एवमिति । ननु परमाणवोंऽशनिरपेक्षाः सम्बध्यन्ते, निरवयवत्वात्, बुध्यादिवत् इति, परमाणुसम्बन्धः अंशनिरपेक्षः निरवयवसंबन्धत्वात् बुद्ध्यादिसंबन्धवत् इति वा अनुमानेन अणुषु अंशनिरपेक्षसंबन्धः साध्यत इत्यत्राह - अवयव्यारम्भकेति । अत्र परमाणुसंयोगः अंशसापेक्षः अवयव्यारम्भकसंयोगत्वात्, तन्त्वादिसंयोगवत् इति प्रत्यनुमानं विवक्षितम् । अवयव्यारम्भकश्चासौ संयोगश्च अवयव्यारम्भकसंयोगः, तत्त्वादिति वा । आत्ममनस्संयोगादौ व्यभिचारवारणाय अवयव्यारम्भकेति विशेषणम् । अथेति । त्रसरेणुषु कारणत्वपर्यवसानमभ्युपगम्य परमाणुकारणत्वं दूषयतस्तवापि पक्षे त्रसरेणुसंयोगस्य(गः?) आधारांशसापेक्ष(क्षः?) संघाताराम्भकसंयोगत्वात् तन्त्वादिसंयोगवदिति त्रसरेणुसंयोगेऽपि अंशसापेक्षत्वप्रसङ्गः सम इत्यर्थः । संयोगसाध्येति । हेतोः स्वरूपासिद्धिरिति भावः । ननु पदार्थानां प्रत्येकसंयोगानन्तरं संघात व्यवहारात् संघातस्य संयोगसाध्यत्वमस्तीत्याशङ्काभिप्रायेणाह - तत्स्वीकारे हीति । तत्न युगपत्, पौर्वापर्येण वा उत्पन्नसंयोगानामेव संघातव्यहारविषयत्वात् तदतिरिक्तकार्यकारणद्वयादर्शनेन तत्स्वीकारादपि इह तन्तुषु पट इत्यादिप्रतीत्यनुसारेण पटशब्दस्य संघातपर्यायत्वाभावेन अवयवसंयोगसाध्यावयवविकल्पनमेव वरं स्यात् इत्यभिप्रायेण परिहरति - अवयविवाद एव वरमिति । सिद्ध्योः संबन्धिनोः संयोगस्य साध्यतया दृष्टेरिति भावः । विषयित्वदिति । बुद्धेरिति शेषः । कार्त्स्न्याशविकल्पानुपपत्त्या संयोगो नास्तीत्यभिप्रायेणाह - न चेदिति । सामग्रीसद्भावे कार्यानुपपत्तिर्दुर्वचेति अभिप्रायेणाह - अन्यतरेति । विभूनां निष्क्रियत्वात् मूर्तस्य तैः संयोगाभावे मूर्तस्यापि कस्यचित् निष्क्रियत्वात् अन्यतरकर्मजसंयोगलोप इति भावः । (?) दष्टापादक संयोगलोपप्रसङ्गश्च विवक्षित इति कस्मिंश्चित् कोशे वर्तते । ननु वृक्षादौ अङ्गीकृतस्य श्येनादिकर्मजसंयोगस्य कथं लोपप्रसङ्ग इत्यत आह - अविशेषादिति । अन्यतरकर्मादिसामग्र्याः कार्यानुत्पादकत्वस्याविशेषादित्यर्थः । स्पर्शवतेति मूर्तोपलक्षणम् । द्रव्यत्वे सति अवयवारब्धत्वं अवयवित्वम्प परिच्छिन्नपरिमाणत्वं मूर्तत्वम् । आदिशब्देन क्रियावत्त्वादिकं गृह्यते । उत्तरत्रेति । माषादिसंघातवत् पृथक्सिद्ध्यर्हत्वे नानात्वप्रसङ्गः । जातिव्यक्त्यादिवत् तदनर्हत्वे भेदाभेदप्रसङ्ग इति भावः । तत्रेति । सांशत्वपक्ष इत्यर्थः । स एवेति । कृत्स्नांशदोषविकल्पप्रसङ्ग इत्यर्थः । अविच्छिन्नेष्विति । विच्छेदाभावेन एकत्वात् अभेदः, उपाधिकृतो भेदश्चेति भेदाभेदप्रसङ्ग इत्यर्थः । प्रदेशभेदस्येति । उपाधिसम्बन्धानन्तरं तदवच्छिन्नप्रदेशभेदज्ञानम् प्रदेशभेदज्ञानानन्तरं अस्मिन् अंशे उपाधिसम्बन्ध इति उपाधिसम्बन्धज्ञानमिति अन्योन्याश्रयदोषेण प्रदेशभेदस्य मृग्यमाणत्वमिति भावः । उक्तदोषेति । अंशादिविकल्पानतिक्रमादित्यर्थः । यदि वयमिति । यथा बुद्ध्यादौ प्रत्यक्षसिद्धत्वात् अंशनिरपेक्षसम्बन्धः स्वाभाविकः, तथा दृढतरप्रमाणान्तरसिद्धेषु विभुषु त्रसरेणुषु च अंशनिरपेक्षस्वाभाविकसंयोगो दुरपह्नवः । परमाणुषु तु दृष्टानुगुण्येन कल्प्यमानेषु तादृशसम्बन्धे प्रमाणं नास्तीति भावः । न चान्यत्रेति । अवयव्यारम्भकाणां स्वावयवैः संयोगोऽवश्यम्भावीति नियमस्तन्त्वादिष्वेव न स्थाप्य इति भावः । यद्ययं नियमोऽन्यत्र स्थाप्यः, तर्हि परमाणुषु अवयवनिरपेक्षसंयोगः कथम्? अन्यत्र दृष्टत्वाद्वा, अनुमानेन वेत्यभिप्रेत्य आद्यं दूषयति - अतादृशानामिति । द्वितीयं दूषयति - लिङ्गाभावादिति । ननु कथं लिङ्गाभावः, अणुप्ररिमाणतारतम्यं क्वचित् विश्रान्तं, परिमाणतारतम्यत्वात्, सम्मतवत् - इत्यनुमानेन, स्पर्शत्वं निरवयववृत्तिनिष्ठम्, अरूपवृत्तिनिष्ठजातित्वात् सङ्ख्यात्ववदिति अनुमानेन वा निरवयवाणुसिद्धेरित्यत आह - अनन्यथासिद्धेति । अणुपरिमाणतारतम्यस्य निरवयववृत्तिस्पर्शस्य च त्रसरेणुष्वेव विश्रान्तेः लिङ्गमन्यथासिद्धमिति भावः । विभज्यमानेष्विति । विभिद्यमानेष्वित्यर्थः । यद्वा, परामृश्यमानेष्वित्यर्थः । ननु अणुपरिमाणतारतम्यस्य सांख्यमतसिद्धे सत्त्वरजस्तमसां सर्वापकृष्टसंघातरूपे परमाणौ विश्रान्त्या अनुमानमन्यथासिद्धमित्यत आह - परमाणुरपीति । निर्मूलत्वादिति । तादृशपरमाणौ प्रमाणाभावादिति भावः । साध्ये त्विति । पक्षदृष्टान्तेन दृष्टान्ते साध्यवत्तया साध्यमाने सतीत्यर्थः । पराणुः सन् परमाणुभूतस्त्रसरेणुः अपरमाणुवत् अध्यक्षः किं न - किमर्थं न । अप्रत्यक्षत्वसाधकहेतुर्नास्तीति भावः । अत एवेति । महत्त्वाभावादेवेत्यर्थः । अन्यथेति । विपक्षे बाधकानुकूलतर्काभावेऽपि हेतोः साधकत्वे इत्यर्थः । कल्पनायामिति । द्रव्यारम्भकत्वादिति हेतुनेति भावः । आरम्भकांशप्रभृतिषु इत्यस्यार्थमाह आरम्भकपरम्पराया इति । अंशशब्दः अवयवपरः । कुतश्चिदिति । अवयवपरम्परारब्धत्वहेतोरिति भावः । अणुषु स्वाभावेति । स्वशब्दः संयोगपरः । एकवस्त्वेकदेशस्यावयवशब्दार्थत्वात् एकस्मिन् अणौ प्रदेशभेदेन वस्त्वन्तरसंयोगतदभावाङ्गीकारात् सावयवत्वमिष्टमिति तच्छब्दाभिप्रायः । आरम्भकश्चासावंशश्चेति आरम्भकांशशब्दः अवयवपर इति भावः ॥ १८ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

स्यादिति । पूर्वोक्तसावयवत्वापादनविषयशङ्क्या सङ्गतिरित्याह नन्विति । एतच्चोत्तरमिति । अवयवन्यूनाधिकभावेनैव परिमाणतारतम्यमित्युत्तरमित्यर्थः । अनन्तभागाभ्युपगन्तारः साङ्ख्याः । अत एव एतच्छ्लोव्याख्यावसाने वक्ष्यति – “अस्पर्शाण्वंशसङ्गत्वात्'' इत्यादि । तत्प्रसञ्जकानामिति । असाकमिति शेषः । त्रसरेण्वारम्भकाङ्गीकारे तस्याप्यारम्भकपरम्परा स्यादिति प्रसञ्जनात् 'अण्वंशानामनन्तत्व’ इति साङ्ख्यसिद्धान्तिनं च चोदयति - अण्वंशानामिति । अण्वंशानन्त्याङ्गीकारे तत्प्रदेशावधेरभावात् युवयोर्मते दूरदेशस्थचन्द्रादिविषयग्रहणार्थं गच्छतां चश्रुःश्रोत्रवृत्तीनां कदापि नदतिक्रमो न स्यादिति शङ्काभिप्रायः । चक्षुश्श्रोत्रवृत्तीनां गमनं ''प्राप्यग्राही''ति श्लोके वक्ष्यति । अण्वंशानन्त्येऽपि प्रदेशावधेः सम्भवात् अत्यन्तवेगातिशयेन शीघ्रं तदतिक्रमः सम्भवतीत्यभिप्रायेण परिहरति कि न स्यादिति । बहुपु स्थलेषु दृष्टत्वादस्यार्थस्यासम्भावितत्वशंका नास्तीति द्योतयितुमाह निदर्शनान्तराणीति । ''अणोरणीयान्, सर्वगतं सुसूक्ष्मं, सं बाहुभ्यां नमति'' इत्यादीनां परमाणुपरात्वाभ्युपगमवादेनाह शास्त्रतश्चेति । स्वमतमाह - शास्त्रैकविषयत्व इति । पृथिवीजलादिपांसुशीकरादिरूपाणां परमाणूनां कालादिवशेन अस्मदादीन्द्रियगोचराणामितिहासपुराणादिशास्त्रैकसिद्धत्वेऽपीत्यर्थः । नित्यस्पर्शादीति । आदिशब्देन नित्यरूपपरिमाणादिकमप्रत्यक्षत्वं च गृह्यते । विकृतित्वत इति । परमाणूनां भूतकार्यत्वादित्यर्थः । सांख्यमतमाह अस्पर्शेति ॥ १९ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

कार्योपादानेति । तत्रेति । उपादान इत्यर्थः । विसृष्टिरिति । नियमनमित्यर्थः । ''तद्विसृष्टः स पुरःपः'' इत्यत्र तथा प्रयोगः । उल्लासो ल्लानता(ग्लानता ?)त्यागः । विक्षेपोऽभिव्यक्तिरिति केचित् । अस्माकं त्वेवं प्रतिभाति - दृष्टविसजातीयसृष्टिः स्वप्ने रथादिविजातीयसृष्टिश्रवणात् । उल्लासोऽस्वप्नपदार्थानामभिवृद्धौ । तेषां विनाशो विक्षेप इति कथिता इति । 'रथान् रथयोगान्’ इत्यादिना कथिता इति भावः । सर्वत्रेति । प्रकृतिकार्येष्वपीत्यर्थः । कार्यकारणैक्ये उपबृंहणानुकूल्यमपि दर्शयति आविर्भावेति । 'कार्य -‘ इत्यादिश्लोकमवतारयति तदिहेति । प्रत्यक्षागमेति । अत्र 'यथा सोम्येकेन' इत्यादिश्रुतिर्विवक्षिता । जातस्येति शेषः । न स्वत इति । पतनानुमेयत्वादिति भावः । सर्वावयवलम्बनप्रसङ्गादिति । अवयविलम्बनहेतोरवयविगुरुत्वस्य सर्वावयवप्रदेशेष्वपि अवयविसंबन्धादिति भावः । एकस्मिन्नेव विषये प्रत्यक्षस्मृत्यादिबुद्धिभेददोनात् पुरुषभेदेन बुद्धिभेददर्शनाच्च बुद्धिभेदस्यार्थभेदज्ञापकत्वं नास्तीत्यत्राह - न च तन्त्वादिमात्र इति । कारणभेदादीति आदिशब्देन तन्तूनामाधारत्वं, पटस्याधेयत्वम्, तन्तुमृदादेः शूद्रादिस्पर्शदोषरहितत्वम्, पटधटादेः तद्दोषवत्त्वम्, तन्त्वादेः पटादेश्च मूल्यभेदः, दानादिना पुण्यभेदः इत्यादिकं विवक्षितम् । ननु अवस्थाभेदाङ्गीकारे कथमभेदेऽप्युपपत्तिरित्यत्राह एषामिति । पत्रताटङ्कस्थले अवयव्यन्तरोत्पत्त्यङ्गीकारेऽनिष्टमाह आकुञ्चनेति । तत्रावयव्युत्पत्तावनिप्टमाह न चेति । ननु पूर्वं पतनाधिक्यादिप्रसङ्गेन द्रव्यभेदो निरस्तः, तथाचावस्थाभेदानादरेका प्रतिहतिरित्यत्राह - एवमिति ॥ २० ॥
</details>



<details><summary>सौम्य-वरद-रामानुज गूढार्थ-प्रकाशः</summary>

इत्थमिति । ननु स्वदये वक्ष्यमाणानां दोषाणां परैरप्रसञ्जनात् अप्रसक्तप्रतिपेधो नसम्भवतीत्यत आहन्यरपक्ष इति । उपलभ्येतेति । व्यवहिमयेत चेति द्रष्टव्यम् । सम्प्रतिपन्नयदिति । संयोगद्वित्वादिवदित्यर्थः । चरमविकल्पस्य अव्यवहितत्वेन प्रथमं तं दूषयति - नचेदिति । उत्पन्नकार्यनाशानन्तरं तदारम्भकालवयवैरेव पुनः कार्यान्तरारम्भः सम्भवतीत्यत आह - तदानीमिति । आरब्धकार्यस्थितिकाल इत्यर्थः । इहेति । 'इह पटेषु पटः' इति व्यवहारः स्यादित्यपि द्रष्टव्यम् । त्रितन्तुकादि पटोत्पत्तौ द्वितन्तुकादिनाशात् न समीक्ष्यत इत्यत्राह प्राक्सिद्धानामिति । न युज्यत इति । तस्मात् पटपङ्क्तिः समीक्ष्येतैवेति भावः । तिष्ठति न वेति विकल्पे द्वितीयं दूषयति - नचेदिति । कल्पनागौरवनिषेधस्य प्रसक्तिमाह - नन्विति । दूरस्थवदिति । परस्परापेक्षया दूरवर्तिषु वस्तुष्वित्यर्थः । एकताभ्रान्तिरिति । परमाणुपुञ्जेपु घटादिषु एको घट इत्यादिभ्रान्तिरित्यर्थः । पुञ्जबुद्धिः, माषादिराशिष्विति शेपः । त्वमपीति वैशेषिक उच्यते । हेतुभेदैरिति । कर्मभेदैरित्यर्थः । अवस्थान्तरेति । संयुक्ताद्यवस्थान्तरापत्तिमित्यर्यः । वदतामिति । अस्माकमिति शेषः । कार्याणां प्रकृतिपरिणामत्ववादिनां कथं नित्यानामिव संयुक्तावस्थामात्राङ्गीकार इत्यत्राह - संयुक्तेति । अतिप्रसङ्ग इति । असमवायिकारणं विनाऽपि कार्योत्पत्तिः स्यादित्यतिप्रसङ्गः । न सिद्ध्येदिति । भ्रान्तेरभ्रान्तिपूर्वकत्वादिति भावः । ननु अणुसंघातस्याधिकदेशवर्तित्वेऽपि स्थूलधीबाधशङ्का कथं नास्ति, जालमरीचिस्थाणुसंघाते स्थौल्यादर्शनादित्यत आह - अयं भाव इति । संहतैरेवेति दृढतर संयोगो विवक्षितः । तदभावादेव जालमरीचिस्थाणुषु अवयव्यनुत्पत्तिवत् स्थौल्यानुत्पत्तिरिति भावः । अपेक्षाबुद्धीति । द्वित्वाद्याश्रयेषु 'इदमेकम्, इदमेकम्’ इति प्रत्येकमेकत्वबुद्धिः अपेक्षाबुद्धिः । तत्सहकृतवस्त्वन्तरसाहित्यसामर्थ्यादित्यर्थः । सम्भेदः - सम्बन्धः । केशहिमादेरिति । आदिशब्देन धूमावयवमशककुलादेः ग्रहणम् । देशतारतम्यदृष्टेरिति । राशेः सम्बन्धरूपत्वेन तत्र स्थौल्यासंभवेन राशिगतमाषादिष्वपि स्थौल्यप्रसङ्ग इति भाव । यद्वा, निरुक्तस्थौल्यस्य माषादिराशिष्विव परमाणुसंघातेऽपि सम्भवात् तत्र स्थौल्यधीरिष्टेति भावः । ननु माषादिराशिवत् अणुसंघातेऽपि देशतारतम्यमस्तु, तत्प्रयोजकतया स्थूलावयविद्रव्यान्तरमङ्गीकार्यमित्यभिप्रायेण शङ्कते - नन्विति । अन्यथेति । एकदेशवर्तित्व इत्यर्थः । परिच्छेदासिद्धेरिति । द्व्यणुकान्तरेणेति शेषः । समवायिन इति । अणुद्वयापेक्षयेति भावः ।.......... चोद्यावकाश इत्यर्थः । अत इति । पर्वतालोकमण्डलादौ आकाशप्रदेशाधिक्यस्य सर्वजनसिद्धत्वेन दुरपह्नवत्वादिति भावः । अत एवेति । स्थौल्यदेशाधिक्ययोरूपपादितत्वादिति भावः । तथापीति । स्थौल्यादिसम्भवेऽपीत्यर्थः । संसर्गिद्रव्याणीति । मृत्तन्त्वादिद्रव्यविशेषे घटपटादिव्यवहार इति भावः । अवयवातिरिक्तावयव्यनङ्गीकारे मत्वर्थीयप्रत्ययः कथमित्यत आह - मत्वर्थीयमित्यादि । राशिवदिति । राश्यन्तर्गतपदार्थेषु महत्त्वं द्वित्वादिवत् व्यासज्यवृत्तीति भावः । जात्यैक्यात् व्यक्तिषु एकैकव्यवहारवत् समुदायिषु एकत्वव्यवहारः । समुदायैकत्वं च समुदायोपाधिघटकदेशद्यैक्यमेव । अयं च व्यवहारो लाक्षणिको मुख्यो वा । विशेषणगतव्यवहाराणां विशेष्यपर्यन्ताभिधानस्य देवदत्तो जातः उत्कृष्टः पण्डित इत्यादौ मुख्यत्वदर्शनात् । अविकारिद्रव्यविशिष्टस्य ईश्वरस्योपादानत्वोक्तेर्मुख्यत्वाच्च । राशावेकांशस्यान्येन संयोगेऽपि संयुक्तांशसम्बन्धित्वात् संयुक्तत्वव्यवहार इति भावः । प्रभृतिशब्देन अनुपदमेवोच्यमानं घनत्वादिकं गृह्यते । इयामदादीनामिति । आदिशब्देन विपुलत्वान्तत्वा (अनन्तत्वा ?) देर्ग्रहणम् । वनैवगघिकरण्यत इति वृक्षबहुत्वादेरित्यस्य विशेषणम् । वनशब्दार्थप्रविष्टैकाधिकरण्यविशिष्टस्येत्यर्थः । बहुत्वादेरिति । अत्र आदिशब्देताधिकरणैकत्वादेर्ग्रहणम् । विशेपणमिति । व्यावर्तनमित्यर्थः । पटचित्रानुयायिन इति । पटस्य यत् चित्रं रूपं तत्संबन्द्धा इत्यर्थः । अवयव्यनपेक्षत्वमिति । पूर्वं 'तस्मात् चित्ररूपस्य' इत्यध्याहार्यम् । चित्रवदिति । चित्रस्येवेत्यर्थः । अवयव्यर्थ इति । अवयविशब्दार्थ इत्यर्थः । संग्रहेति । सम्यक् ग्रहणम्, दृढसंयोग इत्यर्थः । अवयव्यङ्गीकारे शाखाद्येकदेशदर्शनेऽपि वृक्षधीरुपपद्यते । तत्राप्यवयविनः सत्त्वात् । तदनङ्गीकारे कथं वृक्षधीरित्यत्राह एकदेश इति । लक्षणसम्भव इति । अवान्तरशाखादिसंघातरूपवृक्षलक्षणसद्भावादित्यर्थः । सम्भव इति निमित्तसप्तमी । अणुत्वकाष्ठायाः प्रत्यक्षव्यतिरिक्तेषु पर्यवसानस्य [दुरुस्थनया?] अणूनामप्रत्यक्षत्वसूत्रणमपि पराहतमित्याह - सेनेत्यादि ॥ २१ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

द्रव्यैक्यमिति । पूर्वं पिण्डावस्थमृदेव इदानीं घटः, तन्तव एवेदानीं पट इति प्रत्यभिज्ञा उपादानोपादेयद्रव्यैक्ये प्रमाणमित्यर्थः । परिमित्यन्तरे इत्यस्य प्रत्यभिज्ञा इत्यनेनान्वयः; नेतरेण, विशेषणवैयर्थ्यापत्तेरित्यभिप्रेत्याह सत्यपीति शेष इति । जायमानेत्यध्याहार्यम् । ननु एकस्मिन् परिमाणद्वयस्य विरद्धत्वात् कथं द्रव्यैक्त्यमित्यत्राह यथेति । अवस्थाभेदेन धर्मद्वयस्याप्यविरोध इति भावः । दृष्टेऽपीति । तन्तुपटयोरिति शेषः । स्यादिति द्रव्यैक्यमिति शेषः । अविशेषादिति । दुःस्थत्वादेव प्रत्यभिज्ञा - परिमित्यन्तरयोः साम्यात् । अवयविनि अवयवैकदेशागमापायाभ्यां द्रव्यान्तरोत्पत्ति - पूर्वद्रव्यनाशौ कल्प्यौ । एवं प्रतिक्षणं भिन्नयोः अवयवावयविनोः जायमाना प्रत्यभिज्ञा दीपज्वालाप्रत्यभिज्ञावत् प्रमाणं न स्यादित्याशङ्क्य अंशूत्कर्षेत्यादि अवतारयति अपिचेति ।  
ननु क्षोणी चण्डानिलादिना क्षुभ्यमाणा चेत्, कथमण्ववस्थां न जह्यात्? यत्र भेदस्संयोगः, तत्रैव पूर्वद्रव्यनाशद्रव्यान्तरोत्पत्ती । तथाच क्षोणीनाशः क्षोण्यन्तरोत्पत्तिश्च स्याताम्, नाण्ववस्थाप्राप्तिरित्यत्राह अव्यवस्थितेष्वित्यादिना । चण्डानिलादिभेदकस्य यत्र कुत्रापि प्रदेशे संयोगेऽपि अणुद्वयविघटनमवश्यभावीति द्योतनार्थम् अव्यवस्थितेषु इत्युक्तम् । अव्यवस्थितेषु प्रदेशभेदेषु - यत्र क्वापि प्रदेशेष्वित्यर्थः । अव्यवस्थितसंयोगैरपीति । पूर्वस्थितावयवानां अवयवान्तरस्य वा संयोगैरित्यर्थः । समुद्रादिष्विति । शिथिलावयवसंयोगत्वादिति भावः । यदपीत्यादि । अत्रेदमस्वरसबीजम् (?) । एकस्यानारम्भकत्वादिति । एकस्याप्यारम्भकत्वे न दोषः; एकैकस्यापि दारुशिलादेः प्रतिमाद्यारम्भकत्वदर्शनात् तत्र दार्वाद्यवयवविभागस्य वास्यादिसंयोगस्य वा असमवायिकारणस्य सत्त्वादेकस्याप्यारम्भकत्वमिति चेन्न - परमाणावपि अदृष्टवशादात्मसंयोगविभागादेः सत्त्वात् एकस्याप्यारम्भकत्वमस्त्विति भावः । असमवायिकारणविरहादिति । असमवायिकारणकल्पनं च [न?] अप्रामाणिकसमवायादौ प्रमाणाभावादिति भावः । बहुभिरारब्धत्व इति । त्र्यणुकस्यैव भुवि परमाण्वारब्धत्वं महत्त्वं प्रत्यक्षत्वं चास्तु, किं द्व्यणुककल्पनयेति भावः । बह्वारब्धस्येति । द्व्यारब्धस्यापि अणुत्वेऽतिप्रसङ्गः समानः ।....... नन्वत्र द्व्यारब्धस्य बह्वारब्धस्य वा महत्त्वमस्तु, महदारब्धत्वाभावात् अणुद्वयारब्धस्याणुत्वमेवेति चेत्-अणुत्रयारब्धस्याप्यणुत्वमस्तु, अण्वारब्धत्वाविशेषात्, महदारब्धत्वाभावाच्च । ननु अवयवमहत्त्ववत् अवयवबहुत्वमपि कार्यमहत्त्वप्रयोजकमिति चेन्न-अननुगमात् । तर्हि अवयवबहुत्वमेवानुगतं प्रयोजकमिति चेत् - प्रतिमायूपाद्यारम्भके तदभावात् । कार्यगतपरिमाणादेः कारणगतपरिमाणादिपूर्वकत्वाङ्गीकारेणापसिद्धान्ताच्च । ननु प्रतिमादौ तदवयवानां बहूनामेवारम्भकत्वमिति चेन्न; एकस्यैव दार्वाद्यवयविनः कतिपयावयवविगमसहकृतस्य प्रतिमातदवयवाद्यारम्भकत्वदर्शनात् । ननु कतिपयावयवविगमेन दार्वादेः परमाणुपर्यन्तनाशे सति पुनर्द्व्यणुकादिक्रमेण अवयमुद्वारा प्रतिमाद्यारभ्यत इति चेन्न - तथाविधकल्पने प्रमाणाभावात् । तस्य पूर्वमेव, नोचेदश्रान्तेत्यादिना दूषितत्वाच्चेति भावः । तत्परिमाणं चेति । द्व्यणुकपरिमाणं चेत्यर्थः । अवयवसंख्याविशेषेणेति । परमाणुद्वित्वेनेत्यर्थः । सर्वत्र कार्यपरिमाणमवयवमहत्त्वेन जन्यते । तूलपरिमाणं तु प्रशिथिलावयवसंयोगरूपप्रचयेन अवयवसंख्याविशेषेणेति कथमुच्यते इत्यत्राह अवयवेति । तथाच गत्यभावादेव कल्प्यत इति भावः । अत्रेदमस्वरसबीजम् - परमाणुपरिमाणमेव द्व्यणुकपरिमाणारम्भकमस्तु, अन्यत्र कारणगतपरिमाणं कार्यगतपरिमाणजनकमिति कॢप्तत्वात्, न तु परमाणुद्वित्वम्, गौरवात् । किञ्च परमाणुद्वित्वमनारम्भकम्, नित्यगतसंख्यात्वात्, आकाशादिसंख्यावदिति । द्वित्वस्यासमवायिकारणत्वाभावाच्च । ननु परमाणुपरिमाणमनारम्भकं नित्यपरिमाणत्वादिति चेन्न; अप्रयोजकत्वात् । द्रव्यामारम्भकगतपरिमाणत्वस्योपाधेः सत्त्वाच्च । परमाणुपरिमाणमारम्भकं द्रव्यारम्भकगतपरिमाणत्वात् त्र्यणुकादिपरिमाणवदिति सत्प्रतिपक्षसम्भवाच्च ॥  
ननु अणुपरिमाणस्यारम्भकत्वे परिमाणस्य सातिशयपरिमाणारम्भकत्वनियमेन द्व्यणुकस्य अणुतरपरिमाणापत्तिरिति चेन्न - अत्रातिशयशब्देन किं विवक्षितम्? स्वस्मादल्पत्वं स्थूलत्वं वा? नाद्यः - नियमाभावात् । न द्वितीयः - इष्टापत्तेः ॥ ननु कारणीभूतपरिमाणवाचकशब्दस्य तरबादिप्रत्ययार्थजनकत्वनियमो विवक्षित इति चेन्न - त्रसरेण्वादिपरिमाणस्य यत्किञ्चिदपेक्षया अणुन्यूनसूक्ष्मादिशब्दवाच्यत्वेनाणुतराणुतमादिशब्द्यपरिमाणारम्भकत्वापत्तेः । किञ्च तूलपिण्डकठिनशिथिलाद्यवयवसंयोगविशेषात् सूक्ष्मस्थूलादिपरिमाणविशेषोत्पत्तिवत् सर्वत्रावयविसंयोगविशेषादेव कार्यपरिमाणविशेषोत्पत्तिसम्भवात् न परमाणुद्वित्वस्य द्व्यणुकपरिमाणारम्भकत्वमिति कल्पनीयमिति । सा चेति । द्वयोः परमाण्वोः 'इदमेकम्, इदमेकम्’ इति प्रत्येकमेकत्वविषयिणी बुद्धिरपेक्षाबुद्धिः । अत्रेदमस्वरसबीजम् - अपेक्षाबुद्धिर्द्वित्वादिप्रकाशिका, न तु तदारम्भिका । तथात्वे तयोः पदार्थयोरेव पुरुषभेदेन प्रतिपुरुषं कालभेदेन च अपेक्षाबुद्धिबाहुल्यात् अदृष्टानेकद्वित्वकल्पने गौरवप्रसङ्गात् । किञ्च, ईश्वरापेक्षाबुद्धेर्नित्यत्वेन परमाणुद्वयद्वित्वपरम्परा जायत इति कल्पनीयम् । तथात्वे घटिकादिष्वपि ईश्वरापेक्षाणुबुद्ध्या द्वित्वपरम्पराऽस्त्येव । तत्र जीवापेक्षाबुद्धिजन्यस्यापि द्वित्वस्य विरोधिगुणत्वेन उत्तराकलीनद्वित्वेनैव नाशसम्मवात् अपेक्षाबुद्धेः नाशकत्वं [नः?] कल्पनीयम् । न चेष्टापत्तिः। अपसिद्धान्तात् । किञ्च कार्यत्वादिति हेतोः, आश्रयादेः प्रतिवादिसम्मतत्वाभावेनान्यतरासिद्धिरिति । एवमिति । अत्रेदमस्वरसबीजम् - त्रिभिरेव द्व्यणुकैरिति नियमो न सम्भवति, विनिगमकाभावात् । ननु यावता महत्कार्यं सम्भवति - तावदेव कल्पनीयम्, न त्वघिकम्, गौरवादिति चेन्न । एवं तर्हि द्वाभ्यामेव त्रसरेणुभ्यां चतुरणुकसम्भवात् तत्रापि द्वाभ्यामेवेति नियमः स्यात्, न चेष्टापत्तिः - अपसिद्धान्तात् । ननु त्रसरेणुत्रयादिभिरपि चतुरणकसंभवात् अनियमः कल्प्यत इति चेन्न - द्व्यणुकचतुष्ट्यादिभिरपि त्रसरेणुसंभवात् अत्राप्यनियम एवास्तु ।  
ननु चतुरणुकादिपु परिमाणतारतम्यात् अनियम इति चेत् - न । अत्रापि समानत्वात् । द्वाभ्यां त्र्यणुकमहत्त्वारम्भेऽपि नानुपपत्तिः । अवयवप्रचयमहत्त्वरूपकारणाभावेन कारणान्तरं कल्पनीयम् । तत्र द्वित्वस्य द्व्यणुकपरिमाणकारणत्वेन कॢप्तत्वात् द्व्यणुकमहत्त्वकारणमपि द्व्यणुकद्वित्वमेवेति कलानीयम् - लाघवात् । न तु बहुत्वम्, अन्यत्राकॢप्तत्वेन गौरवात् । बहुत्वस्य कारणत्वकॢप्तावपि परमाणुबहुत्वमेव त्र्यणुकमहत्त्वकारणमस्तु, किमन्तर्गडुना द्व्यणुकबहुत्वेन? अप्रत्यक्षावयवतद्रूपोऽपि इत्यस्वरससूचनम् । तथा चावययस्याप्रत्यक्षत्वे कार्यस्याप्रत्यक्षत्वप्रसङ्गात, अवयवरूपस्याप्रत्यक्षे कार्यरूपस्याप्यप्रत्यक्षत्वप्रसङ्गाच्च त्र्यणुकस्य अप्रत्यक्षरूपावयवकत्वं न कल्पनीयमिति सूचितम् । त्रसरेणुरन्यरूपारोपेणारोप्यत इत्यप्ययुक्तम् । बाधाभावेनारोपत्वासंभवात् । चतुरणुकाद्यवयविनामनियतसंख्यैरारम्भ इत्यप्ययुक्तम् - परिणामतारतम्यानुगुण्येन अवयवसंख्यानियमस्यावश्यकत्वादिति । भावरूपस्येत्याद्यप्ययुक्तम् - समवाये, भावातिरिक्तेऽभावे चानन्यथासिद्धप्रमाणाभावात् । समवायाद्यभ्युपगमेऽपि घटो रूपवानिति प्रतीतिर्विशेषणविशेष्यसंबन्धविषयविशिष्टप्रतीतित्वात् दण्डी पुरुष इति प्रतीतिवत् इत्यादिसमवायसाधकप्रमाणस्याभावविशिष्टप्रतीतावपि समानत्वात् अभावस्यापि समवायसंभवेन तत्रापि त्रिविधकारणस्य संभवात् अभावस्य निमित्तमात्रमिति न युक्तम् । ननु अभावस्य कारणत्रयजन्यत्वे समवायस्य समवायिकारणनाशात् नाशप्रसङ्ग इति चेन्न यथा ध्वंसस्योत्पत्तिमत्त्वेऽपि प्रतियोग्युन्मज्जनप्रसङ्गेन...... ॥ २२ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

पूर्वं कार्यकारणयोर्भेदनिरासपूर्वकमभेदः साधितः, अस्मि.......हादेः पाञ्चभौतिकत्वसाधनस्य का सङ्गतिरित्यत्राह - याचेति । नत्वेवं संकरः स्य इत्यत्र एवंशब्दस्य संघाताङ्गीकारे इत्यर्थं विवक्षन् आह - यथा विजातीयेति । संघातपक्षे स्वस्वांशे तत्तज्जातिवृत्तेः सांकर्यं नास्तीति भावः । स्यात् इति संभावनायां लिङ् इत्यभिप्रायेणाह - गन्धोऽपीति ।  
उक्तहेतुपरो वेति । अनेकभूतैः संघातो भवति, न त्वपूर्वद्रव्यान्तरमिति तात्पर्यवृत्त्योक्तहेतुपर इत्यर्थः । न त्वेवम् इत्यत्र तुशब्दस्य चकारार्थत्वं विवक्षन् अभिप्रायमाह - तदुत्पादेऽपीति । परस्परपरिहारीति । यथा भूतत्वमूर्तत्वयोः परस्परपरिहारेणाकाशमनसोः वर्तमानयोरेकत्र पृथिव्यादौ समावेशो न दोषाय, तथा जातिसाङ्कर्यं न दोषायेति भावः । नन्वेवं जातिसाङ्कर्यस्यादोषत्वे एकस्मिन्नेव पृथिवीजलादिव्यवहारप्रसङ्ग इत्यत आह दर्शनादर्शनाभ्यामेवेति । परिहरति - वर्णितो हीति । भूयसा भागेनेति शेषः । ननु अनेकारब्धेऽधिकांशेन व्यवहारनियमेऽपि अनेककारणारब्धेऽनेकजातीयत्वपरिहारः कथमित्यत आह - विजातीयेति । यद्वा, 'तन्त्वादिजातीयैः' इत्यादिवाक्यानन्तरं विभागात् पृथक्करणात् । अपृथक्करणादित्यर्थः । अपृथक्कृतायां महापृथिव्यां पृथिवीति व्यवहारः । पृथक्कृते तु घटपटादौ पार्थिवत्वव्यवहार इति भावः । यदिवा - यद्वेत्यर्थः । समष्टिव्यष्टिनीत्यैवेति । अण्डाद् बहिस्स्थितेषु अण्डान्तर्वर्तिषु न समष्ट्याकारेण व्यष्ट्याकारेण च एकत्वबहुत्ववदित्यर्थः । नन्विति । द्रव्यं यदि पूर्वं सत् - तर्हि नित्यमित्यन्वयः । लोकेति । मृदेव घटो जात इत्यादिलोकव्यवहारः, 'बहु स्याम्' इत्यादिवेदव्यवहारः ॥ २३ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

'विजातीयदारुशिलाद्यारब्धेषु' इत्यादिवाक्यद्वयं द्रष्टव्यम् । सन्तीति । स्वयं पूर्वं सत्कार्यवादं प्रतिपादयता तस्यैव निराकरणं कथमुपपद्यते इत्यत्राह - ईदृशमिति । ईदृशम् = द्रव्यमात्रसद्भावरूपमित्यर्थः । नित्यैकान्तवादः - नित्यमिति नियतवादः; कस्याप्यनित्यत्ववादो नास्तीति भावः । तथाप्यावस्थानामपि नित्यत्वसाधनं दूषयितुमनु वदतीत्यर्थः । पूर्वं धर्मद्वयविरोध उक्तः, इदानीं धर्मिद्वयतादात्म्यविरोधमाह - एवमिति । वस्तुनः पूर्वावस्थाप्रहाणेनावस्थान्तरं सम्भाव्यत इति शङ्काभिप्रायेणाह - नचेति । अतीतत्ववर्तमान- त्वयोर्विरोधेनासम्भवेऽपि सत्त्वासत्त्वयोः कालभेदेन अविरोध इत्यभिप्रायेण शङ्कते - असत्त्वं सत्त्वं चेति । प्रागसत्त्वावस्थामभ्युपगम्य परिहरति - वस्तुन इति । अनभ्युपगम्याह - नचेति । प्रागसत्त्वमस्ति चेत् - असत्त्वेन घर उपलभ्येत, तस्मादसत्त्वं नास्तीति भावः । प्रागपि सत्त्ववादिनस्तवापि सत्त्वेन घटोपलंभप्रसङ्ग इत्यत आह - अस्माकमिति । प्रसङ्गात् खण्डनोक्तं निरस्यति - नहीति । असन् घटादिर्न घटादिरिति नहि, किन्तु घट एवेति भावः । एवं च घटस्य प्रागसत्त्वावस्था अस्त्येव । हिशब्देन प्रागसत्त्वप्रतीतिर्द्योत्यत इति तात्पर्यम् । असन् घटादिरेवेत्यनेन किं घटस्याभावो भावश्च विवक्षितः, उताभावस्वरूपत्वम् इति विकल्पमभिप्रेत्य प्रथमं दूषयति - अभावेति । अभावश्च प्रतीयोगी चाभावप्रतियोगिनौ, तयोः सत्त्ववचन इत्यर्थः । विवक्षितस्याभावस्य विरुद्धसत्त्वोक्तेरित्यर्थः । द्वितीयं दूषयति - अभावमात्रेति । अभावस्वरूपत्वमात्रविवक्षायामित्यर्थः । विरोधादिति । भावस्वरूपस्य घटस्याभावस्वरूपत्वविरोधादित्यर्थः । परमतभङ्गे माध्यमिकपतनिरासानुरोधेन सांख्यसप्ततिव्यख्यानानुरोधेन च नहीत्यादेरेवं व्याख्यानं कृतम् । ननु असदकरणात् इत्यादि हेतूनामनुवादे, मध्यस्थं सर्वसंभवाभावात् इति हेतुं विहाय शक्तस्य शक्यकरणात् इत्यस्यानुवादः किमर्थ इत्यत्राह असतोऽपीति । सर्वसम्भवाभावादित्यस्य चरमहेतुतयाऽनुवादनियामकमाह - नन्विति । तादृशानीति । ईन्द्रियसन्निकृष्टनीत्यर्थः । अन्यतरासिद्ध इति । [न हि?] कार्यस्य कारकैर्व्यज्यमानत्वं प्रतिवादिनोऽपि सिद्धमित्यर्थः । न च व्यज्यमानत्वमात्रं हेतुरिति वाच्यम् - तदा व्यक्तेः पूर्वं कार्यस्य सत्त्वे साध्ये सिद्धसाधनम् । कारकव्यापारात् पूर्वं [चतू?], कारकव्यापारैर्व्यभिचारः । कारकव्यापारवैयर्थ्यञ्च स्यात् । 'ननु सतोऽभिव्यक्तौ' इत्यत्र व्यवधानादिना तिलतण्डुलादिवत् अगृहीतस्य सत एव घटस्य व्यञ्जकवशादभिऽव्यक्तिरस्तीति घटस्यापि निदर्शनत्वेनोदाहरणम् । क्रियमाणत्वादित्येव हेतुः स्यादिति । असदकरणादित्येव हेतूक्तौ असतोऽक्रियमाणत्वादित्यर्थः स्यात् । तथा च कार्यरूपपक्षे हेतोरभावात् व्यधिकरणासिद्धिः । तस्मात् सतः क्रियमाणत्वादिति हेतोर्विपरिणामे क्रियमाणत्वादित्येव हेतुः स्यात् । क्रियमाणस्य प्राक्सत्त्वमसम्भवीति प्रतिज्ञाहेतुविरोध इति भावः । सर्वस्मात् सपक्षादित्यन्वयः । सपक्षत्वेन प्रकृतिपुरुषतत्सम्बन्धा अभिमताः कुतश्चिदिति । भूर्नित्यं खपुष्पवती भूत्वात् इत्याद्यभिप्रेतम् । निवारकाभावादिति । निवारकाभावप्रसङ्गादित्यर्थः । पक्षदृष्टान्तेत्यादि । सर्वनित्यत्ववादिनो भूतभविष्यत्त्वयोः पक्षतावच्छेदकयोः वर्तमानत्वस्य च दृष्टान्तधर्मस्य सर्वदा सत्त्वेन व्यावर्तकत्वाभावात् पक्ष्रदृष्टान्तभङ्गः । आदिशब्दाभिप्रेतं घटादि पटाभिन्नं वस्तुत्वात् घटवत् इत्यादि । सर्ववस्तूनामभेदस्येष्टत्वे विलक्षणव्यवहारविलोपप्रसङ्ग इति भावः । व्याहतमेतदिति । कारकैः प्राप्तस्य उत्पाद्यत्वं विरुद्धम् । प्रागसतएवोत्पत्तिदर्शनादिति भावः ॥ कारकाणां कार्यप्राप्त्युक्तेः जात्युत्तरत्वं स्फोरयति - अनङ्गाङ्गीकार इत्यादिना । तदुक्तं जातिप्रक्ररणे, 'दुष्टत्वमूलं द्विविधं साधारणम् असाधारणं चेति । तत्र साधारणं स्वव्यघातकत्वम् । असाधारणं तु त्रिविधम् - युक्ताङ्गविहीनत्वम्, अयुक्ताङ्गाघिकत्वम्, अविषयवृत्तित्वं चेति'' ॥ अनङ्गाङ्गीकारः कार्यनिष्ठकारकप्राप्तिरूपस्यायुक्ताङ्गस्याङ्गीकारः । पटादिकमपि येनेति । येन = तनन्त्वादिनेत्यर्थः । विभूनामपि नित्यप्राप्तेरिति । तेषामप्यन्योन्यमुपादानोपादेयभावप्रसङ्ग इति शेषः । ‘कथं तस्योपादेयं स्यात्' इत्यनन्तरं 'असङ्ग' (१) इत्यादिवाक्यं, तदनन्तरं तयोः इति वाक्यं द्रष्टव्यम् । व्यत्यासस्तु लोक प्रमादकृतः । घटादिनिष्पत्तिदर्शनादिति सूत्रस्यायमर्थः - कार्यमप्राप्तैरेव कारकेः घटादिनिष्पत्तिदर्शनात् अप्राप्तैर्निष्पत्तौ अतिप्रसङ्गभयात् यथादर्शनं स्वोचितादप्राप्तादेव कारणात् कार्योत्पत्त्यविरोध इति । अत्र - अस्मिन् गौतमसत्रू इत्यर्थः । उपस्कार्यम् अध्याहार्यमित्यर्थः । तत्संबन्धतः कारकाणामन्योम्न्यसंबन्धत इत्यर्थः । सत्त्वादिगुणेति । आत्मना सत्त्वादिगुणभूयिष्ठदेवादिशरीररूपप्रकृत्येकदेशविशेषसंबन्धाव्यवस्थितेः तस्याश्च कर्ममूलत्वेन स्वरूपानादित्वासंभवात् प्रकृतिसंबन्धः प्रवाहानादिरित्यर्थः । कर्मणां तिरोधिरित्यन्वयः । जन्यजनकभावः षष्ठ्यर्थः । कर्मजन्यतिरोधिरित्यर्थः । तयोः त्रिगुणद्रव्यसम्बन्धसार्वज्ञ्यप्रागभावयोरित्यर्थः । प्रकृतित्वप्रसङ्गात् उपादानत्वप्रसङ्गादित्यर्थः । केवलव्यतिरेकित्वायोगादिति । असपक्षवत् सपक्षेभ्यो व्यावृत्तं पक्षभूमिषु सर्वासु वर्तमानं यत् केवलव्यतिरेकि तदिति लक्षणादिति भावः । व्यतिरेकव्याप्तिमात्रग्रहात् साध्यानुमापकत्वं केवलव्यतिरेकिलक्षणमिति चेन्न - तन्तुधर्मत्वस्य हेतोः विपक्षव्यावृत्त्या साध्येन व्यतिरेकव्याप्तिवत् सपक्षव्यावृत्त्या यत् तन्तुभ्यो भिन्नं न तत् तद्धर्मः, यथा तन्तुरिति साध्याभावेनापि व्यतिरेकव्याप्तिसंभवेन साध्यानुमापकत्वासम्भवात् केवलव्यतिरेकित्वं न सम्भवतीति । तदिदं सूचितम्, सपक्षेभ्यस्तन्तुभ्यो व्यावृत्तत्वेनेति । इष्टो हीति । धर्मधर्मिणोर्भिन्नत्वे सति अभिन्नत्वरूपतादात्म्याङ्गीकारादित्यर्थः । अद्रव्यत्वेत्विति । तन्तूनां संयोगविशेषस्यैव पटत्वेन अद्रव्यत्व इत्यर्थ । संयोगविशेषविशिष्टतन्तूनामेव पटत्वेन द्रव्यत्वाङ्गीकारे सम्बन्धिद्वयाभावात् संयोगो न सम्भवतीति भाव । तादात्म्यविरहेऽपीति तर्कितं बोध्यम् । सांख्यमते तन्तुपटयोस्तादात्म्याङ्गीकारात् । मेदसाधकानुमाने तर्कान्तरशङ्कामभिप्रेत्य प्रतितर्कप्रतिहत्या दूषयति - अन्यथेति । 'तादात्म्याभावरूपभेदासंभावेऽपि' इत्यत्र अपिशब्दस्यायं भावः । यथा तादात्म्यरूपभेदासत्त्वेऽपि घटपटयोः परस्परमिव धर्मधर्मिभावो न स्यादिति प्रसङ्गः - तथा तादात्म्याभावरूपभेदासत्त्वेऽपि घटपटयोः प्रत्येकमिव धर्मघर्मिभावो न स्यादिति प्रसङ्गः समान इति । नन्वेव तन्तुपटयोः अभेदनिराकरणे तयोर्भेदवादी नैयायिकः कथं पूर्वं निरस्त इत्यत्राह गुरुत्वान्तरेति । ‘व्यक्तानवस्थाम्’ इत्यत्र मूले व्यक्तशब्दो भावप्रधानः, व्यक्तत्वं व्यक्तिरित्यर्थः । कारकव्यापारः कृतिरिति । कारकव्यापाररूपाकृतिरित्यर्थः । अन्वादेशः उक्तस्य पुनरुक्तौ ''बहुवचनस्यवस्नसौ'' इति सूत्रेणास्मच्छब्दनस्यान्वादेशे 'नस्' इत्ययमादेशो विहितः । एवं च 'नैवं कृतौ नः' इत्यनेन 'अस्माकं नैवम्, अस्माकं नैवम्’ इति द्विरुक्तिः फलिता । सा च उक्तप्रतिवन्दिद्वयनिरासार्थेत्यभिप्रायः । कार्यार्थं कार्यस्य वैशिष्ट्यार्थः इत्यर्थः । भागनिप्पत्त्या - भागत्वेन कार्यस्य निष्पत्त्या इत्यर्थः । भिन्नांशेति । भिन्नांशस्य कार्यस्य कारणस्वरूपत्वेन पूर्वं सत्त्वे कार्याभिन्नार्थकारणात् भेदरूपकार्योत्पत्तिर्नेत्यर्थः । हिशब्दोऽस्यार्थस्य प्रसिद्धिं द्योतयति । भिन्नाभिन्नादिति । कार्येण भेदाभेदरूपतादात्म्यसम्बन्धवतः कारणात् भेदानां व्यक्तिर्भवतीति यदि - तर्हि सा सर्वकार्यनित्यत्ववादिनः प्राक्तनी भवेत् अन्यथाऽपसिद्धान्त इति भावः । एकस्य कारणस्य प्रागसन् कार्यरूपभेदो भवति । प्राक्सतः कारणस्य अवस्थानभेदो भवतीति मतद्वयं च स्वसम्मतमित्याह - एकस्येति ॥ २४ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

वेद्याकारैकदेशादिति । यस्मिन् ज्ञाने यद् यद् वेद्यं तत्सर्वजन्यत्वं तस्मिन् प्रत्यक्षप्रमाणनियामकं वक्तव्यम् । अन्यथा वेद्यैकदेशमात्रजन्यस्यापि प्रत्यक्षप्रमाणत्वे शुक्तिरजतधीरपि मानं स्यात् । न च सा तथा । तस्मात् प्रत्यभिज्ञायास्तत्तांशाजन्यत्वान्न प्रत्यक्षप्रमाणत्वमिति भावः । अविसंवादित्वप्रसङ्गादिति । अर्थक्रियाकारित्वप्रसङ्गादित्यर्थः । प्रच्युततदाकारस्य । प्रच्युतातीतत्वाकारस्येत्यर्थः । स्मृतिप्रमोष इति । वर्तमानत्वानवगाहिवस्तुमात्रस्मृतावित्यर्थः । कुर्वदकुर्वत्क्षणयोरिति । कुर्वदकुर्वद्वस्तुनोरित्यर्थः । यथा त्वन्मते कुर्वदकुर्वतोः नानाशक्त्यशक्तिरूपविरुद्धधर्मयोरेकत्रावस्थानं नास्ति – तथा तयोरेकत्वेऽपि शक्त्यशक्त्योः सहावस्थानं न स्यात् ; शक्तेरेव विद्यमानत्वादिति । विरुद्धशतक्षुण्णतयेति । क्वचिच्छक्तत्वं क्वचिदशक्तत्वमित्याद्यनेकविरुद्धधर्मसमावेशक्षुण्णतयेत्यर्थः । तत्क्षोदानां चेति । नानात्वेऽपि स्वाश्रयस्येतरव्यावृत्तिबुद्धिजननशक्तत्वात्.... न्यत्राशक्तत्वं एकत्वबुद्धिबाधकत्वमन्यथा बाधकत्वं स्वस्यानित्यतया अविभुतया च देशकालापेक्षया पूर्वत्वं पश्चात्त्वं स्वप्रागभावध्वंसप्रतियोगित्वं अन्यं प्रत्यप्रतियोगित्वं स्वाश्रयं प्रति धर्मत्वं अन्यं प्रत्यधर्मत्वं केनचित् ज्ञातत्वं अन्येनाज्ञातत्वमित्यादिविरुद्धधर्माध्यासात् नानात्वं वाच्यम् । तत्राप्येवंविधक्षोदसम्भवात् नानात्वम्, एवं तत्रापीति किञ्चिदप्येकं न सिद्ध्येदिति भावः ॥ २५ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

उत्तरत्रेति । पूर्वकालैतत्कालघटितयोस्तत्त्वेदन्त्वयोः कालभेदेन एकवस्तुसंबन्ध इति द्वितीयविकल्पे पूर्वापरकालसंबन्धनिर्वाहकतया कालान्तराश्रयणात् अनवस्थेत्यर्थः । अत एव यथाप्रमाणं एकस्मिन् कालद्वयसंबन्धव्यवस्थापनात् । अतीतस्य वर्तमानत्वे वर्तमानस्यातीतत्वे च प्रमाणाभावादिति भायः । न प्रवर्तनीयम् – न प्रसञ्जनीयमित्यर्थः । तत एवेति । तत्त्वेदन्त्वयोर्विरोधादेवेत्यर्थः । नन्वेकस्य पूर्वापरकालसंबन्धरूपयोस्तत्त्वेदन्त्वयोर्विरोधात् कालद्वयमेकस्य विरुद्धमित्यनन्वितमिति चेन्न, तत्त्वेदन्त्वयोर्विरोधात् इत्यनेन वस्तुनः कालद्वयनिरूपिताधेयत्वरूपसंबन्धो विवक्षितः । कालद्वयमेकस्य विरद्धमित्यनेन कालद्वयस्यैव वस्तुनिरूपितानोपपद्यते ।....विशेष्यमात्रस्य च स्वाधारत्वं न संभवति । तथात्वे कालः काले वर्तत इत्यपि प्रतीत्यापत्तेः । न चेष्टापत्तिः । उपाधिविशेषानवभासेन कालमात्रस्य स्वाधारत्वप्रतीतेरदर्शनात् । ....विशिष्टस्यातिरिक्तस्यासम्भवादिति । तदात्मकं = परस्पराभावात्मकमित्यर्थः । इदं च भावान्तराभावमतमवलम्ब्य । नहि वयमिति । असम्बन्धत्वेनाभिमतेऽपि काले वस्तुसम्बन्धेऽङ्गीक्रियमाणे हि अनित्यत्वेनाभिमतस्यापि सर्वकालसम्बन्धित्वेन नित्यत्वप्रसङ्गात् नित्यानित्यविभागो न स्यादिति भावः ॥ २६ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

आलम्भविधाविति । अधिकविषयात् ''न हिंस्यात्” इति सामान्यविघेरपि ''पशून् आलभेत'' इति अपवादविधेः स्वल्पविषयस्य प्राबल्यं दृष्टमिति भावः । यद्वा, ''पशुमालभेत'' इत्यत्रानेकविषयपशुशब्दापेक्षया 'छागस्य वपायाः' इत्यत्र स्वल्पविषस्य छागशब्दस्य प्राबल्यं दृष्टमिति भावः । अस्मिन्नर्थे ‘आलम्भविधौ’ इत्यस्य आलम्भविधिस्थल इत्यर्थो बोद्धव्यः । नेति । अल्पविषयस्य प्राबल्यं सर्वत्र नास्तीत्यर्थः । संयुक्तक्षणस्य - संयुक्तवस्तुन इत्यर्थः । ननु भवन्मतेऽपि प्रत्यक्षस्येन्द्रियसंयुक्तार्थविषयत्वं इन्द्रियसंयुक्तविषयजन्यत्वं वर्तमानविषयत्वं च न संभवति; तथाहि - प्रतिक्षणं निमेषोन्मेषादिवशात् इन्द्रियसंप्रयोगा(णां?)भिन्नत्वात् तत्तत्संप्रयोगविशिष्टस्यापि विषयस्यान्यान्यत्वं वक्तव्यम् - विशेषणभेदेन विशिष्टभेदात् । एवं ज्ञानक्षणविशिष्टात् पूर्वक्षणविशिष्टमन्यदिति वक्तव्यम् । तथा च पूर्वक्षणविशिष्टः पूर्वसंप्रयोगविशिष्टश्च यो ज्ञानविषयो ज्ञानजनकश्च सोऽतीतः, यश्च ज्ञानकालीनो वर्तमानः, सोऽजनकः अविषयश्चेत्यत्राह - अस्मन्मते तु इति । अत्रायं भावः । प्रतिक्षणं निमेषादिना भाव्यमित्यनियमात् चिरकालस्थायीन्द्रियरसंप्रयोगसंभवात् विषयस्य च..... यामाद्युपाध्यवच्छिन्नकालसंबन्धसद्भावात् प्रतिक्षणं निमेषादिवशात् भिन्नभिन्नेन्द्रियसंयोगजन-  
नेऽपि इन्द्रियसंप्रयोगाणां क्षणानां च सूक्ष्मत्वेन तत्तद्विशिष्टार्थस्य प्रत्यक्षेणानवगाहनात् विशेषणभेदेन विशेष्यभेदाभावाच्च इन्द्रियसंप्रयोगस्यार्थस्य च प्रत्येकजनकत्वेन इन्द्रियसंप्रयुक्तार्थस्य जनकत्वे मानाभावाच्च प्रत्यक्षस्य इन्द्रियसन्निकृष्टार्थविषयत्वं अर्थजत्वं वर्तमानविषयत्वं च संभवत्येव । ननु यस्यार्थस्य ज्ञानात् पूर्वं सत्त्वम्, ज्ञानकाले च विनाशः, तस्मिन् विषये ज्ञानस्य कथं वर्तमानविषयत्वमिति चेन्न - इन्द्रियसंप्रयोगसमये पुरोदेशनद्गतानां बहूनामिन्द्रियसंनिकर्षसंभवेन अनेकगोचरमेव ज्ञानमुत्पद्यते, न तु विनश्यदवस्थैकमात्रगोचरम् । तथा च ज्ञानविषयाणां देशादीनां सर्वेषां ज्ञानकाले विशेषासंभवात् प्रत्यक्षस्य वर्तमानविषयत्वं संभवत्येवेति । धीक्षणानुवृत्तौ - धीकालानुवृत्तौ इत्यर्थः । पूर्वापरेति । युक्तिः हेतुज्ञानम्, तर्को वा । सर्वस्यापि क्षणिकत्वोक्तेः । व्याप्तेर्व्याप्तित्वस्य हेतोर्हेतुतावच्छेदकस्य साध्यस्य साध्यतावच्छेदकस्य ज्ञातुश्च पूर्वापरकालानुगतस्य एकस्यानङ्गीकारात् पूर्वापरबहुव्यक्तिग्रहणपूर्वकव्याप्तिज्ञानपूर्विका युक्तिः काचिदपि न संभवतीति भावः । ननु युगपदुत्पन्नविनष्टे एकक्षणमात्रवर्तिनि सहचरितैः(ते?)बुद्बुदद्वये तदुत्पत्तिसमकलीनस्य । साहचर्यविशिष्टतदुभयसमूहालंवनरूपस्य (१) ज्ञातुः व्यभिचारशङ्काविरहात् पूर्वापरकालानुगतैकवस्तुग्रहणमनपेक्ष्य व्याप्तिज्ञानसंभवमाशङ्क्याह - न काचिदपीति । तत्रापि बुद्बुदोत्पत्तिः, अनन्तरमिन्द्रियसन्निर्षं, अनन्तरं बुद्बुदद्वयसाहचर्यरूपसंबन्धज्ञानम्, अनन्तरं नियतसाहचर्यरूपव्याप्तिज्ञानमिति बहुक्षणविलम्बसंभवात् पूर्वापरकालानुगतैकवस्तुत्वाभावे तत्र व्याप्तिज्ञान न संभवतीति  
भावः ॥ २७ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

श्लोके 'जन्मन्येवोपरोधात्' इति जन्मनि सत्येव विनाशाद्यवश्यम्भावादित्यर्थः । एवकारेण विलम्बहेत्वभावात् उत्पत्त्यनन्तरमेव विनाशः सूच्यते । स्वरूपवदिति । वैधर्म्यदृष्टान्तः । तत्राद्य इति । आद्ये विकल्प इत्यर्थः । घटादिभावाः पक्षः, निर्हेतुकविनाशत्वं साध्यम्, ध्रुवभाविविनाशवत्त्वं हेतुः, मेघपटलादिर्दृष्टान्तः । यद्वा, घटादिविनाशः पक्षः, तेषां नाशस्य ध्रुवभावित्वं हेतुः, निर्हेतुकत्वं साध्यम्, मेघपटलादिनाशो दृष्टान्त इति भावः । बाह्यमतानुसारेण उदाहरणोपनयावयवद्वयोपादानं यद् यस्येति । तन्निरपेक्षाः हेतुनिरपेक्षाः । तथैव क्वचित् पाठः । पूर्वक्षणानाम् - उत्तरोत्तरक्षणानाम् । चार्वाकवादे - निर्हेतुकत्ववादे । पूर्वक्षणानां उत्तरोत्तरोत्पादनरूपप्रयोजनकार्याभावात् असत्त्वं मिथ्यात्वं स्यादित्यर्थः । बाह्यमते अर्थक्रियाकारित्वरूपाविसंवादित्वेन वस्तूनां सत्यत्वाङ्गीकारादिति भावः । द्वितीये त्विति । ध्रुवभाविशब्दस्य स्वाभाविकादनुबन्धिवाचित्वात् तस्य फलितार्थमाह - अनुत्पन्नमनुबन्धीति । अश्वापोहः - अश्वतादात्म्याभाव इत्यर्थः । सभागेति । विभागवद्वस्तुसन्तानमात्रजनका इत्यर्थः । नदीति । तथा च अपसिद्धान्त इति भावः ।  
यथा नाशप्रतियोगिषु हेत्वन्वयव्यतिरेवदर्शनात् सहेतुकत्वम् तथा नाशेऽपि मुद्गराद्यन्वव्यतिरेकदर्शनात् तद्धेतुकत्वं स्वीकार्यम्; वैषम्यव्यवस्थापकाभावादिति । हेत्वन्तरमाह - अन्वयव्यतिरेकेति । अत्यन्ततुच्छत्वायोगादिति । अनेन विनाशस्य किञ्चित्तुच्छत्वं सूच्यते । एवं च विनाशस्य भावान्तरात्मतया भावव्यतिरिक्तत्वमप्रामाणिकमिति सूचितम् । खपुष्पवत् इत्यतः पूर्वम्, 'अन्यथा' इति शेषः । सर्वभावासिद्धिप्रसङ्गादिति । नाशस्यानादित्वेन पूर्वमपि विद्यमानतया तत्प्रतियोगिभावानां सर्वदा सिद्धि: स्यादित्यर्थः । ननु खपुष्पवत् विनाशस्य तुच्छत्वेनाविद्यमानत्वात् सर्वभावसिद्धिरनुपपन्नेत्यस्वरसादाह - ध्वंसस्य चेति । प्रतियोगिरूपनिरूपकाभावस्यापह्नवात् निरूप्यस्याभावस्याप्यसंभवात् भावाभावरूपसर्वशून्यवादः स्यादिति भावः । स एव क्षण इति । अत्र क्षणशब्दः कालवाची । असिद्धिर्व्याघातश्चेति । नाशस्य प्रतियोगिरूपत्वासंभवात् असिद्धिः, सहेतुप्रतियोग्यात्मकत्वेन निर्हेतुकत्वसाधने व्याहतिश्चेति भावः । तत्त्वविवक्षेति । तस्य भावः तत्त्वम् । तदात्मकत्वविवक्षेत्यर्थः । कस्य चिदेव भवतीति तदात्मक इति । प्रतियोग्यात्मकत्वाभावेऽन्यं प्रतिध्वंसः स्यादिति भावः । नाशस्य प्रतियोगिजन्यत्वे नाश[क?] सद्भावात् [अ?] विलम्बेन नाशः स्यादिति क्षणिकत्वं स्यादित्यत्राह अत इति ॥ २८ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अदर्शनात् अप्रामाणिकत्वादित्यर्थः । अतिप्रसंगित्वादिति । कालान्तरीयदेशान्तरीयव्याप्तिं  
प्रत्यपि वह्न्यादेः कारणत्वं स्यात् । अव्यवहितानन्तर्यविवक्षायामपि देशान्तरीयकार्यं प्रति कारणत्वप्रसङ्गस्तदवस्थ इति भावः । कारणं चासौ देशादिश्चेति कर्मधारयः । आदिशब्दः कालवाची । क्षणद्वयापत्तेरिति । पूर्वक्षणे च सत्त्वापत्तेरित्यर्थः ॥ २९ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

इहशब्दस्य जगद्वाचित्वे 'जगति जगत्' इत्यनन्वितार्थं स्यादित्याशङ्क्य इहशब्दं व्याचष्टे - इह पक्ष इति । विकल्पार्हे भेदयोग्ये । आक्रष्टव्य इति । उपरितनवाक्ये विद्यमानस्य पदस्य पूर्ववाक्येऽप्यन्वयः आकर्षः । पूर्ववाक्ये विद्यमानस्योपरितनवाक्येऽन्वयोऽनुषङ्गः । पूर्वापरवाक्ययोरविद्यमानस्यान्वयोऽध्याहारः । बाधोक्तिः साध्यविकल्पेन बहुधा भाव्येति सिद्धस्थलेऽपि अनुमितेरसम्भवात् बाधोक्तिरविरुद्धेति भावः । यद्वा, विकल्पेषु बाधकस्य प्रायिकत्वात् बाधोक्तिः । तत एवेति । स्थिरस्यापि क्षणसंबन्धस्याङ्गीकारेण सिद्धसाधनादेवेत्यर्थः । उक्तबाधादिति । प्रत्यभिज्ञया बाधादित्यर्थः । क्षणेतरस्येति । वस्तुभिन्नत्वस्येत्यर्थः । तथात्व इति । क्षणद्वयसंबन्धशून्यत्वशब्दार्थत्वे इत्यर्थः । तस्मादिति.... । इहेति । विगीतं क्षणिकं मेयत्वात् इत्यनुमाने इत्यर्थः । अश्रयशब्देन खपुष्पादिकमुच्यते । साध्याभावहेत्वभावाश्रयत्वेनाभिमतत्वात् । वैधर्म्यदृष्टान्तेनेति । व्यतिरेकदृष्टान्तत्वेनेत्यर्थः । यद्वा, वैधर्म्यदृष्टान्ते आश्रयसद्भावो नेष्ट इत्यर्थः । तुच्छस्य बाधकाभावात् कथं तस्य दृष्टान्तत्वेनोपादानमित्यत्राह तदभाव इति । तुच्छस्य खपुष्पादेरसत्त्वेऽपि तुच्छत्वं नास्तीति वाक्यादेव तुच्छस्य प्रतीतेरित्यर्थः । अनित्यता नास्तीति । नाशप्रतियोगितिवं नास्तीत्यर्थः । कालतारतम्यधीरिति । सर्वस्यापि क्षणोपाधित्वेन अधिककालोपाधेरभावात् दिनपक्षमासादिकालतारतम्यधीः सर्वसिद्धा न स्यादित्यर्थः । प्रत्यनुमानबाध इति । प्रत्यनुमानेन क्षणिकत्वबाध इत्यर्थः । प्रत्यनुमानं च - विगीतम् अक्षणिकम्, प्रमेयत्वात् आत्मवदिति । प्रत्यनुमानस्य क्षणिकत्वसाधकस्य बाध इति वाऽर्थः । प्रशमनीयमिति । स्वप्रवृत्तिविरोधादिना अस्माभिः प्रशमनीयमिति भावः । आलयविज्ञानेति । बाह्यमते आत्मस्वरूपसन्तानेऽन्तःकरणवृत्तिसन्ताने च आलयविज्ञानसन्ततिश्चित्तविज्ञानसन्ततिरिति च प्रसिद्धिः । परिभाषा ऐतिह्यवचनम् । निरर्थकमिति । ज्ञानामीति ज्ञातृत्वसिद्ध्यर्थं हि आलयविज्ञानकल्पनम् वृत्तिज्ञानस्य चित्तनिष्ठत्वात् वृत्तिरूपज्ञानोत्पत्तिकाले आलयविज्ञानस्य नाशात् समकालीनस्य च तस्योपादानत्वाभावेनाश्रयत्वानुपपत्तेः तस्य चित्तनिष्ठवृत्तिज्ञानेन सह संयोगसमवायतादात्म्यानुपपत्तेश्च ज्ञानवत्त्वाभावात् निरर्थकमिति भावः । केवलनित्यात् केवलानित्यादिति । आत्मकालेश्वरादिर्नित्यः, दण्डचक्रादिरनित्यः । चिरोत्पन्नाद्धेतोरिति । एकदेशकालरूपोपाधेरित्यर्थः । चरमः सहकारी अन्त्यतन्तुसंयोगादिः । नचात्रेत्यादि । अत्रायं वाक्यक्रमः - 'नचात्र क्षणिक किञ्चित् सिध्यति । .....क्रियादिश्च स्थिरोऽप्येवं क्षणोपाधिर्विशेषकैः । तत्प्रकर्षनिकर्षैस्तु तत्तत्कालप्रकल्पना ॥ इयं तावत् सर्वलोकसाक्षिका वस्तुस्थितिः - अनवच्छिन्नस्य कालतत्त्वस्य कालपरिच्छेदलक्षणानित्यताभावात् क्षणकालावच्छेदकयोः प्रागूर्ध्वव्यापिनोरक्षणिकत्वात् । तदवच्छिन्नस्य कालस्य तु क्षणत्वादेव न क्षणिकत्वम् इति''- इति । व्यत्यासस्तु लेखकप्रमादकृतः । क्रियादिश्चेति । आदिशब्देन संतन्यमानदीपशब्द- संयोगविभागविशेषधारावाहिकज्ञानानां ग्रहणम् । चकारो भिन्नक्रमः । अवधारणार्थः । अपिरपि भिन्नक्रमः । एवम् - पूर्वोक्तप्रकारेण । क्रियादिरपि स्थिर एव सन् - तत्तत्कार्यप्रागभावसामग्र्यादिरूपविशेषणैरुपलक्षितः सन् क्षणोपाधिरित्यर्थः । (?) गजावसायकसूर्यादिगतिषु चक्रभ्रमणादिषु च शैघ्र्यमान्द्यतारतम्यदर्शनात् उत्पादकविनाशकसामग्रीविलम्बतारतम्येन क्रियादेः किञ्चित् किञ्चित् स्थूलसूक्ष्मकालसंबन्धरूपस्थैर्यतारतम्यमस्तीति भावः । क्रियादेः प्रकर्षनिकर्पैः घटिकायामादिन्यूनाधिककालकल्पनेत्याह तत्प्रकर्षेति । ननु किञ्चित् स्थिरं वस्तु स्थिरान्तरेण विशिष्टं सत् क्षणोपाधिरित्युक्तम्, वैशिष्ट्यं च द्रव्याद्रव्यादिप्रतियोगिकत्वात् सम्बन्धिस्वरूपमेवेत्यभिमतम् । सम्बन्धिनोश्च वैशिष्ट्यस्य स्थिरत्वे तदुपस्थितस्य विशिष्टस्यापि क्षणोपाधित्वं न संभवति । अविशिष्टयोरिव तस्यापि स्थिरत्वाविशेषात् स्थिरस्यापि तस्य क्षणोपाधित्वाङ्गीकारे अविशिष्टस्यापि क्षणोपाधित्वप्रसङ्गेन विशेषणवैयर्थ्यात् । ततश्च वैशिष्ट्यरूपत्वं (?) क्षणिकत्व(?)मिति वक्तव्यम् । तथाच स एव क्षणोपाधिर्दृष्टान्त इति चेन्न - तथापि, 'स्थिरयोरेव वैशिप्ट्यं क्षणोपाधिः इति वक्तव्यम् । अन्यस्य क्षणिकत्वस्यासंभवात् । तथा च वैशिष्ट्यप्रतियोगिनि संबन्धिद्वये क्षणिकत्वसाधकस्य प्रमेयत्वादेर्व्यभिचारः । उक्तवैशिष्ट्यादन्यस्य दृष्टान्तत्वे सति दृष्टान्तहानिरिति तात्पर्यात् । स्वयं सिद्धः, स्वस्य सिद्धः, स्वमतसिद्ध इत्यर्थः । अभिधीयते - दृष्टान्ततयेति शेषः । प्रतीकार इति । युक्तिबलात् साध्यवैकल्यपरिहार इत्यर्थः । स्वतोऽसिद्धे तु का क्रियेति । स्वमतासिद्धे कथं साध्यवैकल्यप्रक्रियेत्यर्थः । अनन्यावच्छेदार्थेनेति । अन्यावच्छेदकरूपार्थरहितेनेत्यर्थः । भवन्मतेऽपि क्षणोपाधित्वं न संभवति, स्थूलकालस्यैव स्थिरावच्छिन्नत्वात्, क्षणमात्रावच्छेदकस्य क्षणिकवस्तुनोऽनङ्गीकारात् । तथाच क्षणकालो वक्तुं न शक्य इत्याशङ्कायां सर्वक्षणिकत्ववादिना त्वयाऽपि क्षणकालोऽवश्यमभ्युपगन्तव्यः । अन्यथा क्षणमात्रसंबन्धित्वस्य क्षणिकत्वस्य साधनायोगात् । न च क्षणिकस्य घटादिस्वलक्षणस्य क्षणोपाधित्वं संभवति, क्षणकाले सिद्धे घटादेः क्षणिकत्वसिद्धिः, तत्सिद्धौ क्षणकालसिद्धिरिति अन्योन्याश्रयात् । तथाच यत्र पूर्ववस्तुविनाशानन्तरमेव उत्तरवस्तूत्पत्तिरुभयमतसिद्धा, तत्रोत्तरप्रागभावसंसृष्टपूर्वध्वंसावच्छिन्नकालतुल्यकालतया अन्यस्मिन् अपि स्थूलकाले मध्यमक्षणाः क्षणिकत्वेनाङ्गीकार्याः । त्वत्मते भावानामेव क्षणिकत्वात् अभावस्य तुच्छत्वेन स्थिरत्वात् प्रागभावसंसृष्टध्वंसः स्थिर एन सन् क्षणोपाधिरित्यभिमन्तव्यमिति बलादापाद्य, त्वदुक्तरीत्या अस्माभिरपि स्थिरस्यैव विशेषणविशिष्टवेषेण क्षणोपाधित्वमङ्गीक्रियत इत्यभिप्रायेण पूर्वोक्तं दृढीकरोति उत्तरप्रागभावेति । आशुतरविनाशित्वमात्रेणेति । अत्र दीपाश्रयस्य वर्त्याद्यवयवस्य काठिन्यमार्दवतारतम्यानुगुण्येन नाशकालतारतम्यात् दीपादेर्नाशकालतारतम्यमस्तीति भावः । मूलश्लोके 'क्रमवत्'इत्यादेरयमर्थः - क्रमवद्भिरुपाधिभिरुपलक्षिते स्थिरे प्रकृत्यादिद्रव्येऽपि क्षणोपाघित्वं संभवेदिति । ननु 'उपाधिभिः' इति बहुवचनेन क्रमिकबहुविकारविशिष्टस्य क्षणोपाधित्वमुक्तमिव भाति; तन्न संभवति; युगपत् क्रमिकविकारवैशिष्ट्यानुपपत्तेः; क्रमेण तद्वैशिष्ट्यस्य च स्थूलकालस्यैवोपाधित्वात् इत्यत आह द्वयोरिति । द्वयोरित्यनेकपरम् । दृष्टिरित्यनेन युगपदनेकविकारवत्त्वं क्रमिकविकारवत्त्वं च प्रमाणसिद्धमिति सूच्यते । सृष्ट्यनुगुणभगवत्संकल्पो वा दृष्टिः । सृष्टिरिति वा पाठः । युगपदनेकोत्पत्तौ तद्विशिष्टक्रमिकोत्पत्तौ तद्विशिष्टक्षणोपाधिः संभवतीति भावः ॥ ३० ॥
</details>



<details><summary>सौम्य-वरद-रामानुज गूढार्थ-प्रकाशः</summary>

यद्भावे - यस्मिन् वस्तुनीत्यर्थः । स भावो निरन्वयनाशः स्यादित्यन्वयः । निरन्वयो नाशो यस्येति बहुव्रीहिः । स्यात् - सर्ववादिसिद्धो भवेदित्यर्थः । तथाभूतेति । धर्मधर्मिपूर्वसंघातानुवृत्तिरहितेत्यर्थः । निरन्पयसमुद्भवेति । सर्ववादिसिद्धेति शेषः । यो विनाश इति । विमत इति शेषः । यदि न किञ्चिदुपादेयमिति । अन्त्यदीपोपादानकत्वं किञ्चिदपि यदि नेत्यर्थः ॥ ३१ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

पक्षचतुष्टयमिति । अर्धवैनाशिकपक्षः, सिद्धान्तिपक्षः, सांख्यपक्षः, बौद्धपक्षश्चेति । ननु कार्यकारणभावमनभ्युपगच्छता कार्येण कारणोत्पत्त्यापादनमनुपपन्नमित्यत्राह लोकेति । जायत इत्यस्य घटपदतुल्यार्थत्वे यथा घटपदस्य कालविशेषमनपेक्ष्य प्रयोगः, तथा तस्यापि  
स्यादिति दूषणान्तरमाह - यावदिति । तुल्यार्थान्यपि पदानि प्रत्ययार्थभेदेन प्रतिनियतप्रयोगविषयाणि भवन्ति । यथा भवत्यभविष्यतीत्यादीनि । तथा च जायत इत्यस्य घटपदतुल्यार्थत्वेऽपि यथाऽतीते विषये घटपदं प्रयुज्यते - तथाऽस्य तत्र प्रयोगो बाधितः, वर्तमानार्थप्रत्ययान्तत्वात् इत्यभिप्रायेण यावद्विनाशमित्युक्तम् । अन्यत्र - इष्टकोटिभङ्गे । पौर्वापर्यनियमलक्षणा प्राप्तिरिति । योगिवृत्तेर्विरोधाभावात् खपुष्पनिषेधो न सम्भवतीति भावः । तद्वदिति । अभावप्रति- योगिनोरिवेत्यर्थः । उपलब्ध्यनुपल....रपि विरोधाभावादित्यर्थः । तथा च प्रतियोग्युपलम्भकाल एव विरोधाभावेन अनुपलब्धेरपि विद्यमानत्वात् कथं तस्याः निषेधकत्वमिति भावः । तदेति । प्रतियोगिविरोधिभूताभावोपस्थापनद्वारा अनुपलब्ध्याः प्रतियोगिविरोधाङ्गीकारे इत्यर्थः । एतेनेति पूर्वोक्तसर्वविकल्पदूषणं परामृश्यते । निर्व्यापारसव्यापारपदाभ्यां निष्क्रियत्वसक्रियत्वे विवक्षिते । तेन किञ्चित्कारविकल्पेन न पौनरुक्त्यम् । स्वभावत्वे - असाधारणकारणत्वे । सत्यत्वे इति वाऽर्थः । सर्वं प्रत्यपि स्यातामिति । यथा घटत्वनीलत्वादिकं स्वभावतया प्रतिसम्बन्धिविशेषनिरूप्यं न भवति, तथा कार्यत्वकारणत्वयोरपि स्वभावात् प्रतिसम्बन्धिविशेषनिरूप्यत्वं विना सर्वप्रतिसम्बन्धिकत्वं स्यादिति भावः । नियतेत्यादि । ज्ञानादिवत् इति शेषः । तदुभयसिद्धेरिति । कार्यवकारणत्वोभयसिद्धेरित्यर्थः । ननु पटत्वनैल्यादिकं स्वभावत्वेन सर्वानपि पुरुषान् प्रति पटत्वनैल्याद्यात्मकमेव, न तु पुरुषविशेषं प्रति घटत्वशौकल्याद्यात्मना विपर्यस्तम् । तथा कार्यत्वकारणत्वयोरपि स्वभावत्वे घटदण्डादिषु सर्वपुरुषान् प्रति ते नियते स्याताम्, न तु पुरुषविशेषं प्रति विपर्यस्ते स्याताम् । दृश्यते च विपर्यासः - दण्डसम्पादनेच्छुं प्रति दण्डस्य कार्यत्वम्, जलाहरणाभिलाषिणं प्रति घटस्य कारणत्वम् इति - तत्राह - दण्डादीति । प्रतियोगिभेदेन कार्यत्वकारणत्वयोः सहावस्थानेऽपि तत्तत्प्रतियोगिविशेषापेक्षया ते न विपर्यस्ते इति भावः । द्वयोरपि द्वैरूप्यादिति । प्रत्येकं कार्यत्वकारणत्वलक्षणद्वैरूप्यादित्यर्थः । अविशेषेति । इदं कार्यम्, इदं कारणमिति वैलक्षण्याभावेन द्वयोरप्यविशेषापत्तिः । पूर्वभावित्वपश्चाद्भावित्वघटितकार्यत्वकारणत्वयोः एकैकस्मिन् अवस्थाने विरोधापत्तिः । द्वयोरपि विरुद्धधर्माध्यस्तत्वेन स्वस्मात् स्वस्य भेदापत्तिरिति भावः । [यदि?] कार्यत्वं कार्यमात्रे, कारणत्वं च कारणमात्रे, तथाच (तदा?) द्विष्ठत्वाभावात् कथं सम्बन्धत्वमित्यत्राह तथाऽपीति । यावत्कार्यसिद्धीति । यावद्भिः सहकारिभिः कार्यसिद्धिः तावद्भिर्नियविषयाकाङ्क्षेत्यर्थः । नष्टं कारणमित्युक्तं स्यादिति । पूर्वावस्थाप्रहाणादिति भावः । मृदिते मृत्पिण्डे इति । प्रहापितमृत्पिण्डत्वावस्थे वस्तुनीत्यर्थः । तुच्छस्येति । स्वरूपालाभात् तुच्छत्वम् । नित्यं वेति । तुच्छस्य कारणस्य सर्वदा विद्यमानत्वेन नित्यं सर्वदा कार्यमुत्पाद्यं स्यादित्यर्थः । अन्यापेक्षायामिति । कालस्य पूर्वत्वसिद्ध्यर्थं उयाध्यन्तरापेक्षायां, तस्यापि पूर्वत्वसिद्ध्यै प्राथमिककारणसापेक्षत्वे च....उपाध्यन्तरसापेक्षत्वे, तत्रापि तथेत्यनवस्थेति भावः । कृत्स्नैकदेशविकल्पदुस्स्थ इति । कालस्य कार्त्स्न्येन एकैकोपाधिसंबन्धे कालभेदासिद्धिः । एकदेशेन संबन्धे एकदेशावच्छेदकोपाध्यन्तरापेक्षायामनवस्थेति......प्रवृतापेक्षायां अन्योन्याश्रयभेद इति..... ।  
नित्यत्वतुच्छत्वयोरिति । सतामेव पौर्वापर्यबाधे नित्यत्वम्; पौर्वापर्यवत् दृष्टबाधाविशेषात् सत्त्वाभावे तुच्छत्वमिति भावः । काले सत्यसति वेति । कालस्य सद्भावे, असद्भावे वेत्यर्थः । अविसंवादीति । अबाधित इत्यर्थः । अतःपूर्वमिति । विवादात् पूर्वमित्यर्थः । एकव्यक्तेश्चेति । अत्रायं भावः - भूयोदर्शनं व्याप्तिग्राहकमभिमतम् । तव हेतुसाध्यसम्बन्धदर्शनम् । तच्च न भूयस्सु स्थलेषु दर्शनम् – एकस्मिन् नानारूपरसादीनां परस्परं व्याप्तिग्रहप्रसङ्गात् । नापि भूयांसि दर्शनानिधारावाहिकज्ञानेनापि व्याप्तिग्रहप्रसङ्गात् । अतो भूयसां दर्शनमिति वाच्यम् । न च भूयसा दर्शनेनापि व्यभिचारदर्शनात् न व्याप्तिधीरिति वाच्यम् - व्यभिचारज्ञानविरहस्यापि सहकारित्वात् । तथा च जातेरेकत्वेन भूयस्त्वाभावात् नियमो दुर्ग्रह इति भावः । तन्तुत्वाद्यवच्छिन्नात् पटत्वाद्यवच्छिन्नं जन्यमिति नियमाङ्गीकारे बाधकमाशङ्क्य निराकरोति - नचेति । तादृशात् तन्तुत्वादिधर्मकात् सर्वस्मात् । तादृशम् पटत्वादिधर्मकं सर्वम् । नियतमनियतं वा स्यात् देशान्तरीयकालान्तरीयतन्त्वादेः देशान्तरीयकालन्तरीयपटादिकं नियतं स्यात् - तन्तुत्वपटत्वादिधर्मकत्वाविशेषात् । अविशेषेऽपि यत्किञ्चिद्घटादेः यत्किञ्चित्तन्तुत्वादिकमेव नियतमिति चेत् - तर्हि तदपि देशान्तरीयकालान्तरीयघटादिवदनियतं स्यादिति भावः । ननु वह्नित्वावच्छिन्नं प्रति तृणादिषु अनुगतकारणतावच्छेदकाभावात् कथं कार्यकारणभावग्रह इत्यत आह - तृणेत्यादि । फूत्कारादि - सहकारिविशेषसम्पत्तिस्थले तृणे सति वह्निः, तृणाभावे वह्न्यभाव इति सामान्यतो हेतुकार्यभावग्रहः ॥ एवं मथनातपसंबन्धादिसहकारिसंपत्तौ अरणिमण्यादेः सामान्यतः कारणत्वग्रहः । यदा तु तृणादिजन्यवह्निविशेषेषु आप्तवाक्यादिना जातिविशेपाणां ग्रहः - तदा विशेषतः कार्यकारणभावग्रहः स्पष्टः । पूर्वसंबन्धनियम इति । सत्त्वासत्त्ववादिनोरावयोः पूर्वसंबन्धनियमरूपहेतुत्वे तुल्ये सति हेतुत्वानन्तर्भूतसत्त्ववादो निष्फलः - असत्त्ववादवत् । ततश्च हेतुत्वानुरोधेन सत्त्वकॢप्तिः व्यर्थेति भावः ॥ ३२ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

नहीति । सामग्रीसद्भावेऽवश्यं ध्वंसेन भाव्यमिति नियमानङ्गीकारादिति भावः ॥ ३३ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

तत्रेति । कारणवादप्रतिपक्षनिरासानन्तरं 'प्राच्यादक्षाणि' इत्युक्त्याअक्षानिरूपणप्रसङ्गे सतीत्यर्थः । देहादिवदिति । इन्द्रियाणां देहान्तर्गतत्वात् तद्वत् भौतिकत्वं युक्तमिति भावः । तैजसमिति । तेजस्स्वरूपम्, तेजस्त्ववत् इति वाऽर्थः । आत्ममनःप्रभृतिषु व्यभिचारवारणार्थं रसाद्यग्राहकत्वे इति । अत्र आदिशब्दस्य रसाग्राहकत्वाद्यन्यतरविशेषणे तात्पर्यम् । अन्यथा वैयर्थ्यात् । घटादौ व्यभिचारादाह द्रव्यत्वादिति । एवमग्रिमानुमानेष्वपि द्रष्टव्यम् । गुणग्राहकमित्युक्ते सिद्धसाधनमित्यत आह स्वगुसजातीयेति । तथा गुणत्वजात्या श्रोत्रवृत्तिसंख्यादिजातीयशब्दग्राहकत्वमस्तीति सिद्धसाधनमित्यत आह - गुणत्वावान्तरजात्येति । स्वग्राह्यगुणत्वावान्तरजात्येत्यर्थः । ननु इन्द्रियणां प्राप्यकारित्वात् वीचितरङ्गन्यायेन स्वस्मिन् उत्पन्नशब्दगुणग्राहकं श्रोत्रं कथं स्वगुणसजातीयग्राहकमिति चेन्न - श्रोत्रसंबद्धानामेव अनेकशब्दानां सजातीयत्वसंभवात् । अनेनानुमानेन श्रोत्रस्य शब्दगुणकत्वे साधितेऽपि शब्दगुणकत्वस्यैव नभोलक्षणत्वात् नभस्त्वं साधितं स्यादिति भावः । एवमग्रिमानुमानेऽपि द्रष्टव्यम् । गुरुत्वादौ व्यभिचारादाह इन्द्रियव्यवस्थापकेति । इन्द्रियस्य व्यवस्थापकत्वं इन्द्रियानुमानप्रयोजकजन्योपलब्धिविषयत्वम् । सुखादौ व्यभिचारादाह - गुणत्वादिति । सन्निकर्षविशेषविशिष्टतयेति । समनस्कस्य विषयसंस्कारकालोकसहितस्य भूयोवयवेन्द्रियसन्निकर्षविशिष्टेन्द्रियस्य करणत्वमिति भावः । सकलेतरसहकारिसम्मत्तावविलम्बेन प्रमोत्पादकत्वं करणत्वमित्युक्ते आत्मादौ व्यभिचार इति भावः । तत्सिद्धिः स्यादिति । तैजसत्वादिसिद्धिः स्यादित्यर्थः । विकल्पानादरेण - विशेषानादरेणेत्यर्थः । लक्षयन्तीति । इन्द्रियदोषेऽतिव्याप्तिवारणार्थं शरीरयोगे सतीति विशेषणान्तर्भावेन इन्द्रियलक्षणं वदन्तीत्यर्थः । साक्षात् प्रमितिः - प्रत्यक्षप्रमेत्यर्थः । दुःस्थमिति । गन्धव्यञ्जके गन्धोपहारकवायौ पार्थिवत्वाभावेन व्यभिचारादिति भावः । एवं चतुर्णामिति । निव[म्बत्वङ्?] निदर्शनं चायुक्तम् तस्यापि विषयसंस्कारकत्वेन गन्धाभिव्यञ्जकत्वाभावात् । अन्यथा तप्तघटप्रक्षिप्तजले तप्तभूमिसंसृष्टे वर्षजले च तत्तद्गन्धाभिव्यञ्जकत्वापत्त्या व्यभिचारप्रसङ्ग इति भावः । तद्दृष्टान्तेन छिन्नमूलानि इत्यन्वयः । श्रोत्रम् अभौतिकम् इन्द्रियत्वात्, चक्षुरादिवत् इत्यनुमानेन निरस्तविप्रतिपत्तिनिरस्ताप्रतिपत्तिकानीति भावः । सामान्यतोदृष्टादिति । रूपाद्युपलब्धि.....करणसाध्या क्रियात्वात् छेदनवत् इतीन्द्रियार्थ साधकत्वात् इदं सामान्यतोदृष्टम् । तदुक्तम् - ''दृष्टं सामान्यतोदृष्टमिति चास्य विधाद्वयम् । पूर्वं प्रत्यक्षयोग्यार्थं तदयोग्यार्थमुत्तरम् ॥' इति । विपक्षे बाधकेति । यदि अभौतिकत्वादि साधनेऽनुकूलतर्को नास्ति, तर्हि भौतिकत्वादिसाधनेऽपि । परिहरणीयानिष्टाभावात् । ननु भौतिकत्वादिसाधनेऽनुकूलतर्कोऽस्ति; यदि चक्षुरादीनि भौतिमानि न स्युः, बाह्येन्द्रियाणि न स्युः; मनोवत्, यदि चक्षुस्तैजसं न स्यात् - रूपादिषु मध्ये रूपस्यैव ग्राहकं न स्यात् - रसनादिवत् इत्यादि तर्कसद्भावात् - इति चेन्न - अभौतिकत्वादिसाधनेऽपि अनुकूलतर्कोऽस्ति, यदि इन्द्रियाणि भौतिकानि न स्युः इन्द्रियाण्येव न स्युः मनोवत्; चक्षुर्यदि तैजसं, न तर्हि इन्द्रियं स्यात्, दीपादिवत् इत्यादितर्कसद्भावात् इति भावः । इममेव भावं सामान्यतो दर्शयति - यत्किञ्चिदिति ॥ ३४ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

तन्मात्रेष्विति ॥ अनाञ्ज स्यादिति । इन्द्रियाणामपि प्रकृतित्वे विंशतिप्रकृत्यापत्त्या भूतानामेव विकृतित्वात् पञ्चविकृत्यापत्त्या च ''अष्टौ प्रकृतयः षोडश विकाराः'' इत्यस्य मुख्यार्थासंभवेन  
अमुख्यार्थत्वापातादित्यर्थः । साक्षात्त्ववाचकस्य अञ्जश्शब्दष्टय मुख्यार्थवाचित्वात् तेन नञ्समासे सति अनाञ्जस्यात् इत्यनेन अमुख्यार्थकत्वात् इत्यर्थो लभ्यते ॥ ३५ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

रूपादिज्ञानेति ॥ अलौकिकविशेषप्रतिपत्तिरिति । आहङ्कारिकत्वमणुत्वं सर्गादिप्रलययोरेवोत्पत्तिविनाशौ इत्यादि विशेषज्ञानमित्यर्थः । चन्द्रबिम्बपरभागादिषु - चन्द्रबिम्बस्योपरितनभागादिषु विद्यमानैरिति शेषः (?) । तस्येति । पक्षाश्रयशब्दः पक्ष अश्रयो यस्येति पक्षतावच्छेदकपरः । पक्षाश्रयेण सह हेतुधर्मेण व्याप्तिपक्षधर्मतारूपेण व्यापकस्य साध्यस्य अन्वयः सामानाधिकरण्यमित्यर्थः । प्रवृत्त्ययोगादिति । रूपाद्युपलब्धौ अधिष्ठानातिरिक्तकरणविशेषस्य, क्षित्यादौ जीवातिरिक्तकर्तृविशेषस्य च साध्यादिबहिर्भूतत्वात् नानुमेयत्वमिति भावः । ननु कार्यत्वस्य क्रियात्वस्य च पक्षधर्मताबलात् कर्तृकरणविशेषसिद्धिरित्यत्र चोद्ये - कर्तृत्वकरणत्वादिसाध्यसामान्यस्य  
जीवातिरिक्तेन्द्रियेश्वरत्वरूपविवक्षितविशेषस्य विरुद्धेन जीवत्वेन, अधिष्ठानाद्यतिरिक्तातीन्द्रियकरणत्वरूपविशेषस्य विरुद्धेन आलोकत्वादिना च व्याप्तत्वेन दर्शनात् पक्षधर्मताबलस्य विशेषोपस्थापकत्वं न सम्भवतीत्याह - साध्यसामान्यस्येति ॥ ३६ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अन्तःकरणमिति । त्रिविधम् - महदङ्कारमनांसि शरीराभ्यन्तरवर्तित्वादन्तःकरणम् । दशधा बाह्येन्द्रियम् - तस्य - अन्तःकरणस्य । विषयाख्यम् - विषयान् आख्यातीति विषयाख्यम् ।  
संकल्पाभिमानाध्यवसायेपु कर्तव्येषु द्वारीभवति । तत्र बुद्धीन्द्रियाण्यालोचनेन, कर्मेन्द्रियाणि स्वव्यापारेणेति । श्रूयते चेति । बृहदारण्यक इति शेषः । कामः - नामाविधाभिलाषः । संकल्पः - अध्यवसायः । विचिकित्सा - संदेहः । श्रद्धा - पारलौकिकसाधनसाध्यविशेषाभ्युपगमरूपिणी । अश्रद्धा अन्यादृशी । धृतिः - धैर्यमापदि । अधृतिरन्या । धीः - तत्त्वज्ञानम् । भीः - परिकरनाशशङ्कामयी । इत्येतत् सर्वमपि मन एव । इतरनिरपेक्षतया तत्साध्यत्वादित्यर्थः ॥ ३७ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

स्पर्शग्रहणशक्तिवैशम्यदृष्टेरिति । तद्वत् रूपादिग्रहणशक्तिवैषम्यमपि संभवतीति भावः । ननु नानाविधेषु देहेषु तत्तदन्तरालेषु च विद्यमानस्य नानाप्रदेशानां सत्त्वात्, तेषां च ग्राहकत्वेन  
प्रत्येकमिन्द्रियत्वात् कथमेकत्वमिति चोदयति - ननु चेति । 'सत्तद्यैः' इत्यस्य पूर्वार्धेनान्वयः । सत्वाद्याकारैः ततोऽन्यस्य तत्तां तस्य च तदन्यतां च वदन् जिनवत् वाच्यः (?) प्रतिवक्तव्य इत्यर्थः । पुञ्जैकत्वमभ्युपगम्य ततः किम् इत्यादिना पूर्वं दूषणमुक्तम्; इदानी मनभ्युपगम्य दूषयति - स्पर्शनपुञ्जस्येति । अपोहः - इतरव्यावृत्तिः । कारण.........त्वादिरादिशब्दार्थः । भिन्नेष्वपि वस्तुषु केनचिदाकारेण ऐक्याङ्गीकारे तत्र एकस्योत्पत्तिविनाशादौ सति सर्वस्याप्युत्पत्तिविनाशाद्यापत्तिरिति प्रसङ्ग इति भावः ॥ ३८ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

यत्तु इति । परमाणुषु रूपादौ च व्यभिचारवारणायाह - स्पर्शरहितद्रव्यत्वादिति । प्रथमक्षणे स्पर्शरहितघटादौ व्यभिचारादाह सर्वदेति । घटादौ व्यभिचारादाह ज्ञानासमवायीति । शरीरतदवयवयोर्व्यभिचारादाह - संयोगेति । शरीरतदवयवनिरूपितसंयोग इत्यर्थः । न च  
प्राणात्मसंयोगस्यापि ज्ञानासमवायिकारणत्वेन तद्वति प्राणे व्यभिचार इति वाच्यम् । अतिप्रसङ्गभिया शरीरसहितात्मना प्राणस्य संयोगो वाच्य इति आवश्यकत्वात् शरीरप्राणसंयोगेनैवान्यथासिद्धेः आत्मप्राणसंयोगस्याकारणत्वात् । अन्त्यावयविषु परमाणुषु नित्यगुणेषु क्रमात् व्यभिचारवारणाय नित्यत्वे सतीत्यादिहेतुविशेषणानि । न शोभत इति । आत्मन्येव व्यभिचारादिति भावः । असिद्धमिति । ननु ज्ञानस्य नित्यत्वेऽपि तद्विकासस्य जन्यत्वेन असमावायिकारणमपेक्षमिति चेन्न - तद्विकासं प्रति धर्मभूतज्ञानस्यैव समवायिकारणत्वेन तत्त्प्रत्यासत्त्यभावेन आत्ममनस्संयोगस्यासमवायिकारणत्वासम्भवात् । न च कारणैकार्थप्रत्यासत्त्या तस्यासमवायिकारणत्वं सम्भवतीति वाच्यम् । तथापि हेतोरात्मनि व्यभिचारस्य दुष्परिहरत्वादिति भावः । ननु भवन्मते तत्र नित्यत्वानङ्गीकारात् कथं व्यभिचार इति चेन्न - अस्मन्मतेऽन्त्यावयव्यनङ्गीकारात् तत्र व्यभिचारवारणाय नित्यत्वविशेषणस्यानुपादेयत्वात् । ननु भवन्मतेऽणुपु, अस्मन्मतेऽन्त्यावयविषु च व्यभिचारवारणार्थं नित्यत्वविशेषणमिति चेत् - तथाप्यस्मन्मतेन मूलप्रकृतौ व्यभिचारात् । अणुष्वात्मस्वेव पूर्वोक्तव्यभिचारस्य दुष्परिहरत्वाच्च । विशेषगुणसम्मतेरिति । विशेषगुणत्वं नाम द्रव्यविभाजकोपाध्यन्यतमावच्छिन्नस्य यस्य कस्यापि तदितरेभ्यो गुणत्वावान्तरजातिविशेषावच्छेदेन व्यावर्तकत्वम् । अत्र केचित् - रूपसादयो गुणाः भास्वरत्वमधुरत्वाद्यवान्तरजात्युपधानेन स्वाश्रयमितरेभ्यो व्यवच्छिन्दन्ति । सत्त्वादयश्च गुणत्वावान्तरजात्युपहिताः स्वाश्रयं त्रिगुणद्रव्यमितरेभ्यो व्यवच्छिन्दन्तीति विशेषगुणा इति । ननु इदानीं देशान्तरस्थपदार्थे मे मनः सक्तमित्यनुभवव्यवहाराभ्यां विभुत्वं कल्प्यमित्याशङ्क्य, तत्रापि प्रीत्यादिप्रत्यासत्त्या तयोरन्यथासिद्धिः, अन्यथा इदानीं एतद्व्यतिरिक्तेषु न मे मनः सक्तमित्यनुभवव्यवहाराभ्यां विभुत्वकल्पनानापत्तिरित्यभिप्रेत्याह - एवमन्यदपीति । निरूप्यमिति शेषः । शङ्कते - न चेति । श्रोत्रादीनामिति । आदिशब्देन चक्षुर्घ्राणयोर्ग्रहणम् । तेषां दूरसमीपवर्त्यनेकविषयग्रहणात् तत्सम्बन्धावश्यम्भावेन तद्विषयाधिष्ठानवर्तित्वमित्यर्थः । परिहरति - सिद्धेऽपीति । विकासशक्त्या यो वृत्तिविशेषः = परिणामविशेषः तद्द्वारेत्यर्थः । सङ्कोच हति । अङ्गीकार्य इति शेषः । धीक्रमोऽनुमेय इति । अव्यासक्तस्य युगपत् प्रत्येकं श्रोत्रादिलौकिकसन्निकर्षवन्तः शब्दादयः तदीयक्रमिकसाक्षात्कारजननसमर्थसन्निकर्षविषयत्वात् (र्षवन्तः?) व्यासक्तेन क्रमेण गृह्यमाणशब्दादिवत् । न च सन्निकर्षस्य शब्दादिषु एकैकमात्रचक्षुरादिगोचरसाक्षात्कारजनकत्वमरिवद्धम्, तावद्गोचरसमूहालम्बनसम्भवादिति वाच्यम्; श्रोत्रादिसन्निकर्षस्य रूपादिसाक्षात्कारजनकत्वकल्पनेऽतिप्रसङ्गात् । ननु यथा चक्षुषा घटसन्निकर्षे घटमात्रज्ञानम्, पटसन्निकर्षे पटमात्रज्ञानम्, उभयसन्निकर्षे उभयगोचरमेकं ज्ञानं जन्यते, तथा शब्दादिनामिन्द्रियैरेकैकमात्रसन्निकर्षेण एकैकमात्रगोचरज्ञानजननेऽपि तावत्सन्निकर्षसमाजे तावद्गोचरं समूहालम्बनमस्त्विति चेन्न - एकैकेन्द्रियसन्निकृष्टेषु तद्योग्येषु अनेकगोचरसमूहालम्बनसम्भवेऽपि अनेकेन्द्रियसन्निकृष्टे अनेकेषु तत्तदिन्द्रियायोग्यविषयत्वेन समूहालम्बनस्यासम्भवात् । अन्यथा - अयोग्यकारणवशेन अयोग्यकार्यजनने घटपटाद्युत्पादकानेकसामग्रीसमाजे घटपटाद्यात्मकमेकं कार्यं स्यात् । प्रत्यक्षानुमानागमसमाजे साक्षात्काराद्यात्मकमेकं ज्ञानं स्यात् । ननु यथादर्शनं फलबलेन कार्यकारणभावो वाच्यः, तथा च घटपटाद्यात्मकस्य साक्षात्काराद्यात्मकस्य च कार्यानुपलंभात् तत्तत्सामग्रीसमाजस्य तादृशकार्यजनकत्वं नास्तीति चेत् - तर्हि श्रौत्रचाक्षुषाद्यात्मकैकज्ञानस्यानुपलम्भात् तादृशसमूहालम्बनजनकत्वं  
इन्द्रियसन्निकर्षसमाजस्य नास्तीति मन्तव्यम् । न च समूहालम्बनासम्भवेऽपि सामग्रीसमाजात् एकदा शब्दादिगोचरानेकज्ञानानि स्युरिति वाच्यम् । एकदा अनेकज्ञानसमावेशस्य विरुद्धत्वात् । अत एव विरोधिगुणत्वेन उत्तरोत्तरस्य पूर्वपूर्वनाशकत्वं सिद्ध्यति । अन्यथा एकदा एकस्मिन् अनेकविशेषोपलम्भप्रसङ्गः । न च 'सुरभि चन्दनम्' इत्यादाविव एकेनैव इन्द्रियेण शब्दादिगोचरमेकमुपनीतभानमस्त्विति वाच्यम्; अत्र पूर्वमुपनयाभावे तदसम्भवात् । उपनयसद्भावे पूर्वानुभवाभावेन (?) स्मृतिरूपोपनयसम्भवेन तत्वलीनशब्दादिज्ञानरूपोपनयाङ्गीकारे ज्ञानक्रमसिद्धेः । किञ्च, अत्र अनेनैवेन्द्रियेण शब्दादिगोचरमेकं ज्ञानमित्यत्र नियामकाभावात् सर्वेषामपीन्द्रियाणां जनकत्वात् ज्ञानक्रमसिद्धिः । यद्वा, अव्यासक्तस्य युगपत् स्वस्वविषये लौकिकसन्निकर्षदशावन्ति श्रोत्रादीनि क्रमिकज्ञानकरणानि अलौकिकप्रत्यासत्त्यद्वारकत्वे सति ज्ञानकरणत्वात् - व्यासक्तेन्द्रियवत् इति । अथवा अव्यासक्तस्य शब्दादीनां श्रोत्रादिभिर्युगपत् लौकिकसन्निकर्षदशायां शब्दसाक्षात्कारः रूपाद्यविषयकः, अलौकिकप्रत्यासक्त्यद्वारकश्रोत्रजन्यत्वात् शब्दमात्रव्यासक्तस्य शब्दसाक्षात्कारवत् । एवं तद्दशायां रूपसाक्षात्कारः शब्दाद्यविषयकः, अलौकिकप्रत्यासक्त्यजन्यत्वे सति चक्षुर्जन्यत्वात्, रूपमात्रव्यासक्तस्य रूपसाक्षात्कारवत् - इत्यादि द्रष्टव्यम् । अत्र व्यासङ्गः - शब्दादिपञ्चकावधानं विना तेष्वेकस्मिन् मनस औन्मुख्यम् । पञ्चानधान औन्मुख्यमव्यासङ्गो विवक्षित इति । ननु दीर्घशष्कुलीभक्षण दिषु युगपत् सर्वेन्द्रियसम्बन्धे सति धीक्रमाङ्गीकारे प्रथमं कस्य धीः, कस्यवाऽनन्तरम्, इत्युक्ते नियामकाभावशङ्कायां सामग्रीवशेन यस्मिन्निन्द्रिये प्रथमं मनः संयुज्यते, तेन तद्विषयज्ञानं प्रथमम, यस्मिन् अनन्तरं संयुज्यते, तेन तद्विषयज्ञानं अनन्तरं जन्यते इति नियामकमस्तीत्यभिप्रायेणाह - क्रमभावि कारणान्तरेति । उपहारेण = सम्पादनेनेत्यर्थः । ननु दृष्टसामग्रीपौष्कल्येऽपि सह पाठकेषु केषांञ्चिद् कार्यासिद्धिरदृष्टाभावादित्यङ्गीकार्यम्, तथा च अदृष्टस्य दृष्टोपहारेण कथं चरितार्थत्वं इत्यत्राह - प्रतिबन्धकाभावेऽपीति । तेन तमःप्राचुर्यादिकं प्रतिबन्धकमस्तीति भावः । ततोऽपि देहादपीत्यर्थः । धीक्रमस्य नियामकान्तरं शङ्कते - विभुनोऽपीति । अवधातव्यमिति । इतीति शेषः । सात्त्विकाहंकारात् स३र्वेषामिन्द्रियाणां युगपत् सृष्टिः समष्टिः । अनन्तरं तत्तज्जन्तुषु तत्तदिन्द्रियविभागे व्यष्टिः ॥ ३९ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

क्रमयौगपद्यविकल्पयोगादिति । विकल्पदूषणग्रस्तत्वादित्यर्थः । एतच्च 'ननु उन्मिषित - इत्यादिना उपरिष्टात् स्फुटीभविष्यति । तथेहापि त्वया कल्प्यतामिति । इन्द्रियवृत्तावपि बुद्धिसन्ततिवत् देशकालनैरन्तर्येणोत्पत्तिस्त्वया कल्प्यतामित्यर्थः । ननु मया देशकालनैरन्तर्येण इन्द्रियवृत्तिकल्पनमस्तु, मा वा? उभयथाऽपि इन्द्रियस्य विषयेण प्राप्तिर्नास्ति, इन्द्रियवृत्तिपरम्परायाः सम्बद्धत्वायोगात्; इन्द्रियाणां प्राप्यकारित्ववादिभिः भवद्भिः प्राप्तिः कल्प्या, अप्राप्तिस्तु अस्माकमनुपलम्भमात्रसिद्धा । तथा च प्राप्तिकल्पनं बाधितमित्यभिप्रायेण चोदयति - ननु इति । तथैवेति । कल्प्येत्यर्थः । वाद्यन्तरेति । नयनरश्मिद्वारा प्राप्तिप्रकारनिरासार्थमित्यर्थः । परुवकम् समुद्गकम् (சொப்பு) । सम्पुटम् मध्यमित्यर्थः । विप्रकर्षादीति । आदिशब्देन तमोव्यासङ्गादिकमुच्यते । छादकतदभावौ निष्फलाविति वदन्तं प्रति तत्रैवातिप्रसङ्ग आपादनीयः । ननु अतिदूरत्वकालविप्रकर्षनैष्फल्यमित्याह - दृष्टान्ततयेति । नतु इति । इन्द्रियाणां प्राप्यकारित्वादिति शेषः । छादकाभावस्य इन्द्रियप्राप्तिविरोधिप्रत्यनीकतया उपयोगे नियामकान्तरमाह - नचेत्यादि । छादकाभावो नयनार्जवदेश एवोपकरोतीत्ययं नियमः तस्य प्राप्तिविरोधिनिवृत्तिरूपतया उपयोगे संभवति । अन्यथा स्वरूपेणैवोपयोगे यत्रकुत्रचित् सतोऽपि छादकाभावस्योपयोगः स्यात् । अतो विरोधिनिवृत्तिरूपतयोपयोग इति युक्तमिति विचारयेत्यर्थः । ननु छादकस्य नयनवृत्तिनिरोधकत्वेन साफल्ये उन्मलिनानन्तरमेव निमीलिनचक्षुषः उन्मीलनदशायां प्रवृत्तायां नयनवृत्तेर्निरोधकत्वाभावेन छादवस्य निष्फलत्वात् विषयग्रहणं स्यादिति शङ्कायां दृष्टान्तशिक्षणपूर्वकं परिहारमाह - रूपेत्यादि । पिठरकम् स्थाली, 'पिठरः स्थाल्युखा कुण्डम्’ इति अमरः । (மிடா)........ विनाशादतिक्रमाद्वा इति मतभेदेन । अत्र = छादकनैष्फल्यनिरारसप्रसङ्गे । अपिशब्दो भिन्नक्रमः, इत्यपीत्यन्वयः । प्रसङ्गारूढम् अतिप्रसङ्गाक्रान्तं छादकनैष्फल्यमिति शेषः । तच्चेति । छादकसमये अयोग्यमेव वस्तूत्पद्यते, तदभावसमये योग्यमेवोत्पद्यते, छादकतदभावकालीनयोः क्षणिकत्वेन भिन्नत्वात् इति अतिप्रसङ्गदूषणं परिहर्तुमिच्छत इत्यर्थः । स्वमतबाधकमिति । क्षणिकत्वेन शक्तिभेदसहकारिसम्पत्त्यनुपपत्तेरिति भावः । सर्वेति । समीपस्थस्यापि अदृश्यत्वप्रसङ्गादिति भावः । अत्यद्भुतत्वादिति । नेत्रसन्निकृष्टकरतलादिछादकेन अतिदूरस्थसूर्याद्युत्पत्तेः असम्भावितत्वादित्यर्थः ॥ ४० ॥
</details>



<details><summary>सौम्य-वरद-रामानुज गूढार्थ-प्रकाशः</summary>

भवत्विति । चाक्षुषवृत्तेस्तेजोरूपत्वेन तेजसश्चलनसंभवात् तद्द्वारा प्राप्तिसंभवः, श्रोत्रवृत्तेस्तु आकाशरूपत्वेन आकाशस्य च चलनासंभवात् तद्द्वारा श्रोत्रप्राप्तिर्न संभवतीति भावः । अन्यथेति । अयोग्यस्य अनुपलम्भबाधेऽतीन्द्रियवस्तूच्छेदापत्तिरित्यपि भावः । बाह्यैकेन्द्रियग्राह्यतयेति । अत्र गुणत्वे साध्ये बाह्यैकेन्द्रियग्राह्यजातिमत्त्वादित्यर्थः । तेन शब्दत्वादौ न व्यभिचारः । अद्रव्यत्वे साध्ये यथाश्रुतमेव ग्राह्यम् । प्रभायां व्यभिचारवारणाय तद्व्यतिरिक्ते सतीति विशेषणं देयम् । अनुमानस्य अनुकूलतर्काभावमाशङ्क्याह - श्रुत्यादिभिश्चेति । गुहासौधेति । संक्षोभः - निबिडध्वनिः । निस्साणः, वाद्यावशेषः । 'निस्साणो जयधोषणः इति वैजयन्ती । तत् = विजृम्भणम्, एतत्पक्षसङ्गतम् = एतन्मनसंगनमित्यर्थः ॥ ४१ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

प्रत्यक्षं व्योमेति । तलत्वादिवदिति । उपाधिकृतैकदेशत्वं तलत्वम् । तत्कृतपरिणामविशेषः आदिशब्दार्थः । 'अधःप्रदेशयोरस्त्री तलं स्यात्' इत्यमरः । अतिप्रसङ्गादिति । वाय्वादिष्वपि  
रूपारोपप्रसङ्गादित्यर्थः । मलिनत्वादिकमित्यादिशब्दात् अरुणत्वादि गृह्यते । ननु न हि निमित्तस्तीत्यारोपः; आरोपे सति निमित्तानुसरणमिति चेन्न - निमित्तस्यातिप्रसङ्गिनोऽनुसरणायोगात् । मलिनत्वादिबुद्धेरपि आरोपत्वासिद्धेरिति भावः । अत एव अतिप्रसङ्गादेवेत्यर्थः । गुणिलिङ्गत्वाच्चेति । ''गुणे शुक्लादयः पुंसि गुणिलिङ्गास्तु तद्वति'' इत्यमरोक्तेरिति भावः । कथमन्यगुणस्यान्यनिष्ठतया भानमित्यत्राह नीलपटेति । नीलद्रव्यमिश्रस्यैव पटस्य नैल्यविशिष्टतया ग्रहणवत् पृथिव्यंशविशिष्टस्यैव नभसः पृथिव्यंशनैल्यविशिष्टतया ग्रहणादिति भावः । बालातपेति । चन्द्रिकादेरप्युपलक्षणम् । 'अरुणं नभः’ इत्यादिशब्देन शुक्लं नभ इत्यादेर्ग्रहणम् । बुद्धेः इति पञ्चम्यन्तस्य (?) उत्तरत्रान्वयः । अरुणातपग्रहणमात्रमिति । अरुणं नभ इति नभश्शब्दस्य आतपादिरेवार्थ इति भावः । कस्तर्हीति । क इति क्षेपे । आतपादिर्नभश्शव्दार्थो न संभवतीति भावः । कुत इत्यत्राह - नहीति । नानार्थत्वे मानाभावादित्यभिप्रायः । निमित्तमाशङ्क्य परिहरति - पृथिवीति । वायुव्यतिरिक्तत्वे सतीत्यपि विशेषणीयम् । प्रभात्वादिरादिशब्दार्थः । तथात्वाभावादिति । वायुव्यतिरिक्तत्वे सति पृथिव्यूर्ध्वत्वस्य प्रभात्वादेश्च प्रतीतिं विनाऽपि नभश्शब्दप्रयोगात् तस्य प्रवृत्तिनिमित्तत्वाभावादित्यर्थः । तैस्तैरिति । चन्द्रिकाद्यवयवैरित्यर्थः । नभस्समानचर्चत्वादिति । नभसीव दिश्यपि प्रत्यक्षत्वस्य त्वयाऽनङ्गीकारादिति भावः । तयोः - दीर्घत्वह्रस्वत्वयोः । अतिप्रसङ्गादिति । तुल्यन्यायात् सर्वत्र धर्म्यतिरिक्तधर्मासिद्धिप्रसङ्गादित्यर्थः । ननु घटस्य नैल्यं, पटस्य एकत्वमित्यादिपृथक्प्रतीतिव्यवहाराभ्यां धर्माङ्गीकार इति चेत् - अत्रापि दण्डस्य दैर्ध्यम्, ह्रस्वत्वम् इति धर्मिस्वरूपातिरिक्तधर्मत्वेन तयोः सिद्धिरिति भावः ॥ ४२ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

दर्शनस्पर्शनार्हमिति उभयानर्हत्वे साध्ये स्पर्शरहितत्वादित्येवालम्, व्यभिचाराभावात् इत्याशङ्क्य साध्यं हेतुं न विभजति - नभ इति । असम्भवम् - अप्रसक्तिमित्यर्थः । संकलितम् - पिण्डितार्थमित्यर्थः । यथादर्शनं व्यवस्थोपपत्तेरिति । नीलं नभ इत्यादि प्रतीतिबलात् अनुमानं बाधितमिति भावः । नचातिप्रसङ्ग इति । नीलद्रव्यसंयोगात् वाय्वादेरपि चाक्षुषत्वं स्यादित्यर्थः । नहीति । रूपिणश्चाक्षुषत्वे चक्षुरादेरपि चाक्षुषत्वं स्यात्, रूपैकार्थसमवेतस्य प्रत्यक्षत्वे, गुरुत्वादेरपि प्रत्यक्षत्वं स्यादित्यर्थः ॥ ४३ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

किञ्चिद्भावात् किञ्चित्त्वात् । क्वचिदाश्रित इत्यत्र क्वचिच्छब्दार्थत्वात् । तथा च अर्थान्तरमित्यर्थः । परिशेषहेतूनामिति । शब्ददिक्कालमनसां गुणो न भवति विशेषगुणत्वात् रूपादिवत्; पृथिव्यादिचतुष्टयं शब्दाश्रयो न भवति स्पर्शाश्रयत्वात् व्यतिरेकेण कालादिवत्; मूर्तत्वाद् मनोवत् इति वा; शब्द आत्मगुणो न भवति, बाह्येन्द्रियग्राह्यत्वात् रूपादिवत् इत्यादि हेतूनामित्यर्थः । प्रतिकूलमर्कपराहतिमप्याह - पुष्पादीति । गौतमोक्तं (?) हेत्वन्तरं दूषयति - निष्क्रमणेति । समवायिकारणप्रत्यासन्नत्वायोगाच्चेति । देहादिनिष्ठत्वाभावादित्यर्थः ॥ ४४ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

प्रतिघातित्वाभावे दृष्टान्तमाह - तत्पूर्वेषामिति । तदुपष्टब्धानामिति । वस्त्राभरणादीनामित्यर्थः । काचादिषु चेति । अत्र चकारो भिन्नक्रमः । नीरन्ध्रेष्वपीति । अपिरत्र विरोधसूचकः ॥ ४५ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

प्रतियोगिगतानामिति । आवरणगतानामित्यर्थः । सुखाभिमानादिति । बौद्धमतेनेदम् । भावत्वस्वभावाभावान्निस्स्वभावतेत्यत्राह - स्वान्येति । तुच्छतां चतुर्था विकल्प्य दूषयति - तुच्छता हीति । वस्त्वन्तरशून्यत्वं नाम स्वास्मिन् अविद्यमानवस्तुशून्यत्वमित्यभिप्रेत्य दूषयति - ईदृशेति । कथं विशेषणराहित्यमित्यत्राह आवरणरहितमिति । अन्यद्वेति । आवरणरहितस्पर्शरहितवस्त्वादिकं वेत्यर्थः । आवरणेषु आवरणावच्छिन्नप्रदेशेषु इत्यर्थः । स्वस्मिन् - स्वावच्छिन्नप्रदेश इत्यर्थः । अयोग्यसमभिव्याहारात् - अनन्वितयोः समभिव्याहारादित्यर्थः । तलत्वादिकमिति । समप्रदेशत्वादिकमित्यर्थः । असत्त्वं सिद्धम् - न शशशृङ्गादिवत् तुच्छमित्यर्थः । असत्यधिष्ठाने आरोपमाकारान्तरेण शङ्कते - नन्विति । पूर्वमन्यथाख्यातिपक्षमवलम्ब्योक्तम् सुखारोपादिति । अयमभ्युपगम्यवादः । यद्वा यत्र दुःखाभावमात्रस्थले सुख्यामीति व्यवहारः, तत्रेदं बोध्यम् । इदानीम्, 'सर्वं ज्ञानं यथार्थम्' इति पक्षमवलम्ब्याह - एवमिति । एवमनभ्युपगमे - अन्यथाख्यात्यनभ्युपगमे । वर्णक्रमनिर्देशवत् स्यादिति । वर्णज्ञानसन्ताननिष्ठस्य, वर्णोत्पत्तिक्षणसन्ताननिष्ठस्य वा क्रमस्य वर्णासंसर्गा .................प्रतियोगिनौ तत्स्वरूपौ अधिकरणप्रतियोगिभूतौ । तौ च तौ संसर्गिणौ चेत्यर्थः । श्लोके - अजननिः प्रागभावः । तेषु अत्यन्ताभावेष्वित्यर्थः । अपरिहार्येति । अधिकरणनिष्ठतया प्रतीयमानत्वात् अभावस्य तुच्छत्वं वक्तुं न शक्यत इति भावः । तथापि तुच्छप्रतियोगिकत्वात् यदि अभावस्तुच्छः, तदात्मकमाकाशमपि तुच्छमित्यत्राह - खपुष्पवदित्यादीति । आवरणस्य सत्यत्वाङ्गीकारे तदभावस्य तुच्छत्वं सम्भवतीत्यत्राह वर्तमानेप्विति । दुर्वचत्वे हेतुः वर्तमानेष्विति । तर्हि अवर्तमानस्य अभाव आकाशोऽस्त्वित्यत्राह तौ हीति । विघिः - अस्तीति प्रत्ययः । उक्तत्वादिति । संसर्गाभावता इत्यादिनेति भावः । एवं सतीति । सर्वग्रतियोगिकनिषेधाङ्गीकार इत्यर्थः । असिद्धप्रतियोगिकतयेति । घटःपटो नेत्याद्यन्योन्याभावप्रतीतिस्थले घटादौ पटतादात्म्यस्य असिद्धत्वादिति भावः । आवरणान्योन्याभाव आकाश इति पक्षे दूषणान्तरमाह सर्वत्रेति । नत्विति । तथाच इह प्रदेशे आवरणं नास्तीति प्रतीतेः अन्योन्याभावविषयत्वं वक्तुं न शक्यत इति भावः । 'सिंहे गजे च' इत्यनेन तदेकदेशनिष्ठतया अन्यत्वप्रतीतिर्नास्तीति द्योत्यते । तत्तदभावयोरिति । तस्य, तदभावस्य चेत्यर्थः ॥ ४६ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

निरवयवत्वे सतीति । रूपादौ घटादौ च व्यभिचारवारणाय पदद्वयम् । सर्वदेति । प्रथमक्षणे निष्पन्ने घटादौ व्यभिचारादाह - सर्वदेति । रूपादौ व्यभिचारादाह - महत्त्वादिति । ज्ञानासमवायीति । शरीरतदवयवान्यत्वे सतीति विशेषणीयम् । अन्यथा तत्र व्यभिचारः स्यात् । स्वाच्छन्द्येनेति । हेत्वभावप्रसङ्गाद्यनिष्टापादने आकाशस्य विभुत्वे नित्यत्वे च भूतत्वं न स्यात् । बाह्येन्द्रियग्राह्यगुणवत्त्वं न स्यात्, मनसो नित्यत्वे विभुत्वे च ज्ञानादिग्राहकत्वं न स्यात् । दीर्घशष्कुलीभक्षणे रूपादिज्ञानक्रमो न स्यात् इति विपरीतकल्पनं स्यादिति भावः । ज्ञानमनित्यं जीवविशेषगुणत्वात्, इच्छादिवदिति अनित्यत्वं साध्यत इत्याशङ्क्याह – द्रव्यत्वादेरिति । व्यभिचारिजीवधर्मत्वेन ज्ञानस्यानित्यत्वादिः साध्यत इत्याशङ्क्य विषयप्रकाशनवेलायामेय प्रकाशाव्यभिचारित्वमित्याद्यभिप्रायेण आदिशब्दः प्रयुक्तः । पद्यस्थादिशब्दार्थमाह - आकाश इत्यादि ॥ ४७ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

व्योमसम्बद्धमहदादिभिरेव दूरत्वादिकॢप्तौ व्योमसम्बद्धाहङ्कारादिभिः दूरत्वादिव्यवहारो न स्यादित्यत्राह - व्योमोत्तीर्णे इत्युपलक्षणमिति । श्लोके उत इत्यनेन सूचितमवधिभूततत्तदुपाधिभिरेव दूरत्वादिकॢप्तिरिति पक्षमाह - अथवेति ॥ ४८ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अन्यस्मिन्निति । परधर्ममिति । अवधिसम्बद्धमित्यर्थः । परत्र - दूरसन्नवस्तुषु इत्यर्थः । विश्वमपि - सर्वमपि वस्तुजातमित्यर्थः ॥ ४९ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

नन्विति । 'दिक्छब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः' (५ ३-२७) इति  
व्याकरणसूत्रम् । अस्यार्थः - दिशाशब्दाः (दिशि रूढाः शब्दः?) दिक्शब्दाः, तेभ्यः, सप्तमीपञ्चमीप्रथमान्तेभ्यः दिग्देशकालेषु वर्तमानेभ्योऽस्तातिप्रत्ययो भवतीति । 'पुरस्तात्' इत्यादिरुदाहरणमम ॥ ५० ॥
</details>



<details><summary>सौम्य-वरद-रामानुज गूढार्थ-प्रकाशः</summary>

इष्टापत्तिमाशङ्क्य, तर्हि अपसिद्धान्त इति परिहाराभिप्रायेणाह - नैतद्युक्तमिति । परिहरति - आत्मादीन् पश्येति ॥ ५१ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

एकस्मिन् इति । कालकृतपरत्वापरत्वविषयमिदम् । तेष्वेव वायुस्रोतस्सु प्रसृतकराग्रस्थवायौ उरःप्रभृतिसम्बद्धवायौ च दिक्कृतपरत्वापरत्वे च स्पार्शने इति बोध्यम् । एवमन्यदपीति । आत्मस्थसंयोगविभागादिकमपि न प्रत्यक्षमिति भावः । श्लोके - बाह्यपदद्वयं व्यतिरिक्तपरम् ॥ ५२ ॥
</details>



<details><summary>सौम्य-वरद-रामानुज गूढार्थ-प्रकाशः</summary>


</details>



<details><summary>सौम्य-वरद-रामानुज गूढार्थ-प्रकाशः</summary>

प्राणशब्दवाच्यत्वमिति । 'सप्त इमे लोका येषु चरन्ति प्राणाः' 'सप्त यै शीर्षण्याः प्राणाः' इत्यादि प्रयोगात् इन्द्रियाणां प्राणशब्दवाच्यत्वं द्रष्टव्यम् । अत्र चेति । प्राणशब्दप्रयोगहविषयेषु चेत्यर्थः । चः त्वर्थः । अव्याप्तिस्तावत्-........ इन्द्रियाणामेवेदं लक्षणमिति चेन्न - सामान्यलक्षणानुक्तौ विशेषकथनस्यानुचितत्वात् सामान्यलक्षणं च अस्मदुक्तव्यतिरिक्तं न किञ्चिद्वक्तुं शक्यत इति भावः । अतिप्रसञ्जक इति । परम्परासम्बद्धस्य साक्षात् प्रमितिकारणत्वे कुड्यादिव्यवहितस्यापि प्रत्यक्षत्वापत्तिरिति भावः । शरीरसंयुक्ता इन्द्रियदोषाः पैत्त्योद्रेकादयः । शरीरसंयुक्तेन्द्रियगुणाः धानुसाम्य[न्यून?]त्वोद्रेकादयः ॥ ५४ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

'तस्य मध्ये वह्निशिखा' इत्यादि श्रुतिर्जीवविषयत्वेन यद्यपि (तैत्तिरीयकूटनारायणभाष्यमात्रे?) व्याख्याता; तथापि जाठराग्निविषयत्वेन स्फुटप्रतीतिकत्वात् तद्विषयैवेयमिति भावः । जाठराग्निविषयैव तु श्रुतिः - 'अयमग्निर्वैश्वानरो येनेदमन्नं पच्यते'' इत्यादिर्द्रष्टव्या ॥ ५५ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

प्रधानोदाहरणतयेति । रत्नादिप्रत्यभिज्ञायां दीपादिप्रत्यभिज्ञावत् प्रत्यक्षसिद्धसामग्र्युत्पत्तिविनाशादिना भ्रान्तित्वानौचित्यात् प्राधान्यम् ॥ ५६ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

भाष्यवाक्ययोस्तात्पर्यवर्णनेन विरोधं शमयति - प्रभातद्वतोरिति । परसंमतिमेवाह प्रभा हीति । मूलच्छेदात् = आश्रयनाशात् । श्लोके स्रोतस्समाधिः प्रवाहरीतिः, विशरणरूपतेत्यर्थः ॥ ५७ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

तथाचेति । प्रथमसामग्र्या अपि कार्यानुत्पादकत्वे कारणं विना स्वभावादेव सर्वकार्योत्पत्तिवादी चार्वाको विजयेतेति भावः । तर्हि अनुक्षणं दीपोत्पत्तिविनाशाभ्यां दीपसन्तानाङ्गीकारे सेयं दीपज्वालेति प्रत्यभिज्ञा कथमुपपद्यत इत्यत्राह श्लोके - साम्यादेरिति ॥ ५८ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

तेजोमात्र इति । अत्र मात्रशब्दः कार्त्स्न्यवाची । द्रवत्वविशेषादिति । अत्यन्तानलसंयोगेऽपि अनुच्छिद्यमानद्रवत्वादित्यर्थः ॥ ५९ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

चटुलत्वम् - चलत्वम् । गुणमात्रेति । धर्ममात्रेत्यर्थः । आद्यमेव तम इति । मूलप्रकृतिरित्यर्थः । दृश्यसंबन्धमात्रत इति । तमसो दृश्येन सम्बन्धादेवेत्यर्थः ॥ ६० ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अत्र आलोकविरोधित्वं आलोकसम्बन्धराहित्यम् । अन्वय्यनुमानपक्षे दूषणमाह - दृष्टान्तासिद्धेरिति । व्यतिरेकिपक्षे - अस्मदादीति । हेतोर्विशेषणे घटादौ सपक्षे असति अलोके चक्षुषा गृह्यमाणत्वादिति हेतोरविद्यमानत्वे सति पक्षमात्रवृत्तित्वादसाधारण्यं द्रष्टव्यम् । विशेषणाभावे वृषणमाह - आलोकाभाव इति । अनुमानस्य बाधं च अभिप्रेत्याह दृग्वैषम्यमिति । चक्षुषा गृह्यते तथा च असिद्धिरिति भावः । भ्रान्तिदशायामिति । आपणस्थरजताद्यारोपवत् स्मर्यमाणारोपरूपभ्रान्तिदशायामित्यर्थः । गृह्यमाणारोपाभावेऽपीति । गृह्यमाणजपाकुसुमरक्तिम्नः आरोपः गृह्यमाणारोपः, तथात्वाभावेऽपीत्यर्थः । तथैवेति । विरोध्येवेत्यर्थः ॥ ६१ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

ध्वान्तमिति । अस्य प्रकृतविरोधित्वमिति । अस्य मुनिवचनस्य तमस्तेजोभावत्वरूपप्रकृतार्थविरोधित्वमित्यर्थः ॥ ६२ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

तिष्ठतीति । हिरण्ययेनेति । हिरण्मयेनेत्यर्थः । न च गणितादिविरोध इति । 'उत्ताना हवा' इति । 'देवगवा' इति ग्रहनक्षत्रादिकमुच्यते । यदि स्थिरतयैवेत्यादि वाक्यानुसारात् । अनुलोमगतिरित्यादि । पोतवालुकादिन्यायस्त्विह दुर्वच इति । यथा पोतस्यातिगुरुत्वेऽपि जले पतनं नास्ति, वालुकायास्तु अल्पगौरवेऽपि पतनम् - तथा भूरजसोर्वक्तुं न शक्यमिति भावः ॥ ६३ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

निगमग्राह्यमिति । निगमेन स्वस्याङ्गत्वेन स्वोकार्यमित्यर्थः । तर्कणीयम् - ऊहनीयमित्यर्थः । दुर्ज्ञानमिति । दुर्ज्ञेयमित्यर्थः ॥ ६४ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अपरस्मिन् इति । दिङ्निमित्तपरत्ववति अपरत्वबुद्धेरपि काललिङ्गत्वं बोध्यम् । आदिशब्देनेति । 'सूर्यावृत्त्यादि' इत्यादिशब्देन(?) विभुद्रव्यान्तरं च गृह्यत इति द्रष्टव्यम् । चन्द्रग्रहाद्यावृत्तय उपाधिविशेषाः तत्प्रकर्षनिकर्षबुद्धयो बुद्धिविशेषाः । अतिप्रसङ्गभयादिति । आकाशादीनामन्यधर्मस्यान्यत्रोपनायकत्वे विन्ध्यगतधर्भाणां हिमवदादिषु उपनायकत्वप्रसङ्ग इत्यर्थः ॥ ६५ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अभिभानिरूपसंग्रह इति । आभिमानिकाकासंग्रह इत्यर्थः । श्लोके 'कालान्तर्यामितादेः'  
इति । सः परमात्मा कालान्तर्यामित्वादिहेतुभ्यः सभ्यगुदितः - अतिशयित (?)...इत्यर्थः । स हीति । तच्छब्दः कालवाची ॥ ६६ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अभूदस्ति भविष्यतीति । अभूत्-अस्ति-भविष्यतिशब्दान् इत्यर्थः । अस्ति = अस्तिशब्दमित्यर्थः ॥ ६७ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

प्रत्यभिज्ञायामिति । पूर्वदिवसे जातमेवास्मिन् दिने ज्ञायते इत्यादि रूपेणेति भावः । उपाधिभिरेव वैशिष्ट्यमिति । अनेकसूर्यपरिस्पन्दवैशिष्ट्यं परत्वम्, अल्पसूर्यपरिस्पन्दवैशिष्ट्यं अपरत्वमिति भावः । वैशिष्ट्यं च वस्तूपाध्युभयविषयकैकबुद्धिविषयकादिकं द्रष्टव्यम् । तत्तदुपहितेति । सूर्यपरिस्पन्दाद्युपहितेत्यर्थः । अस्वविषयधियामिति । स्वविषयत्वरहितानामपि धियां नैयायिकादिभिः स्वव्यतिरिक्तविषयाभ्युपगमेन निर्विषयत्वाङ्गीकारादित्यर्थः ।  
क्वचित् सिद्धस्यैवेति । भ्रान्तेरभ्रान्तिपूर्वकत्वात् वर्तमानकालविषयत्वमवश्यमङ्गीकार्यमिति भावः । पूर्वापरत्वेति । पूर्वत्वापरत्वयोः सम्बन्धवती वर्तमानमतिरिति यदा, तदा अतीते भविष्यति च यत्किञ्चिदपेक्षया पूर्वत्वापरत्वसम्बन्धसम्भवात् वर्तमानता स्यात्, अतीतादिर्न स्यादिति भावः । असौ विवक्षितफलावधिः व्यापारसमुदाय इत्यन्वयः । विकल्पतः = भेदादित्यर्थः । कालाघटितवर्तमानत्वनिर्वचनपूर्वकं कालस्य प्रत्यक्षत्वं नास्तीति शङ्कते - नन्विति । प्रागभाव एवेति । प्रागभावत्वमेवेत्यर्थः । तद्विशिष्टेष्विति । वर्तमानत्वविशिष्टष्वित्यर्थः । सत्स्वपीति शेषः । दृश्यमानतया किम् - दृश्यमानत्वं मास्त्विति भावः । किमिति विनाशप्रागभावघटिततया वर्तमानत्वं निरुच्यते, किमित्यध्याहारेण योजना । किं क्षेपे । आत्माश्रयतया दूषयति - वर्तमानत्वमिति । वर्तमानत्वघटितमित्यर्थः । तदभावादिति । वर्तमाने कालोपाधिसम्बन्धाभावादित्यर्थः । कालकल्पनया किम्? कालकल्पना न स्यादिति भावः ॥ ६८ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

अब्दादीनामिति । अब्दादय आद्यक्षणे वा मध्यक्षणे वा उत्पद्यन्ते? न प्रथमः, अब्दादीनां  
नाशक उपाधिभेदो वा, स्वयमेव वा? नाद्यः - उपाध्यवच्छिन्नपक्षस्यैव लाघवेन स्वीकार्यत्वात् । नान्त्यः - अनन्तरक्षणेषु अब्दादिव्यवहाराभावप्रसङ्गात् । न द्वितीयतृतीयौ-आद्यक्षणे अब्दादिव्यवहाराभावप्रसङ्गात् इति चोद्यं द्रष्टव्यम् । प्रतिपुरुषं गणनाऽपि इत्यन्वयः । आशावसानतोकाः आर्हतबालाः । ननु उपाध्यवच्छिन्नकालपक्षे उपाधिप्रकर्षापकर्षाभ्यां परत्वापरत्वे संभवतः; कालपरिणामपक्षे कथमित्यत आह - क्रियेति । क्रियासन्ततिवदिति । तपनपरिस्पन्दादिरूपोपाधिसन्ततिवदित्यर्थः । परत्वादीति । प्रसाधिका किं न स्यादित्यन्वयः । तादृशव्यतिरिक्तविषयमिति । विभुव्यतिरिक्तविषयमित्यर्थः । अनुयोगः - प्रश्नः । 'प्रश्नोऽनुयोगः पृच्छा च' इति निधण्टुः । धर्मिग्राहकेणैव निरस्त इति । कार्यानुकृतान्वयव्यतिरेकत्वं कारणत्वं न भवति । अनन्यथासिद्धनियतपूर्वभावित्वं कारणत्वमिति भावः ॥ ६९ ॥
</details>



<details><summary>सौम्य-वरद-रामानुज गूढार्थ-प्रकाशः</summary>

दोधूयते । 'धूञ् कम्पने' । दोधवीति पवित्रीकरोति, प्राप्नोतीति वा । 'धावु गतिशुद्धयोः'  
इति धातुः ॥ ७० ॥ उपरितनसराणामेतद्व्याख्यानं नोपलभ्यते ॥  
इति श्रीसौम्यवरदरामानुजविरचिते सर्वार्थमिद्धिप्रकाशे जडद्रव्यसरः प्रथमः ॥
</details>

