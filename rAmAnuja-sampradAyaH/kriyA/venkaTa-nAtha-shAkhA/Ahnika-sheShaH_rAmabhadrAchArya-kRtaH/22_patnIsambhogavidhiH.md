+++
title = "२२ पत्नीसम्भोगविधिः"

+++

पत्नीसम्भोगविधिः

सम्भोगेच्छा चेत्स्वस्थचित्तया अरोगया पत्न्या सह स्वयमपि तादृशः संश्लिष्येत् । 

[[332]]

प्राप्ताष्टममासया गर्भिण्या संश्लेषो न युक्तः । रजःप्रादुर्भावप्रभृतिषोडशरात्रयः ऋतुकालः । तत्राद्यं रात्रिचतुष्टयं विहाय शिष्टासु रात्रिषु व्रतदिनं श्राद्धदिनञ्च विहाय सम्भोगं कुर्यात् । तथा षष्ठ्यष्टमीचतुर्दशीसङ्क्रान्तिव्यतीपातजन्मर्क्षबुधवारेषु न सम्भोगं कुर्यात् । प्रवासादागतस्य एतेषु न दोषः, अनिषिद्धे पञ्चमदिने ऋतुस्नातया पत्न्या अवश्यं सम्भोगः कार्यः, अन्यथा महान् दोषः, पुत्रे जाते त्वसम्भोगेपि न दोषः, पूर्वोक्तऋतुकालभिन्नदिनेषु अनिषिद्धेषु पत्न्या अपेक्षितश्चेत् गच्छेत् । ऋतुकाले उपवीत्यैव सम्भोगः । तद्भिन्नकाले पश्चात् भागगतेन निवीतेन सम्भोगः कार्यः । अर्धरात्रात् पूर्वमेव सम्भोगो युक्तः । एकस्यां रात्रौ सकृदेव संश्लिष्येत् । पत्नीद्वयवांश्चेत् अवैषम्येण तत्तदिच्छानुगुणमेकैकस्यां रात्रौ एकैकया संश्लिष्येत् । इत्थं सम्भोगे कृते पतिपत्न्योरुभयोरपि मूत्रद्विगुणं शौचः कार्यः । ततश्शौचं कृत्वा पृथक् शय्यायां शयानो निद्रामनुभवेत् । सुस्वप्ने दृष्टे मातृपितृभगिनी-पत्नीव्यतिरिक्तजनेषु न कथयेत् । दुस्स्वप्ने दृष्टे उत्थाय पाणिपादौ प्रक्षाल्याचम्य तद्दोषपरिहारार्थं भगवन्नामसङ्कीर्तन-स्तोत्रजपादिकं कृत्वा प्रातःकाले जनेषु दुस्स्वप्नं कथयेत् । मध्ये निद्राविच्छेदे सति तदा तदा योगमेव यथाशक्ति कुर्यात् । पुनश्च निद्रागमे शयीत । ब्राह्मे मुहूर्ते अवश्यमुत्थाय यथापूर्वं कर्माणि कुर्यात् । इति पञ्चकालविधौ वक्तव्यशेषस्समाप्तः ।

इत्थं यथामत्यनेकग्रन्थान् संशोध्य स्वकपोलकल्पनवर्जमन्यूनातिरिक्तं मया रचितेऽत्र ग्रन्थे यदि बुद्धिमोहादिवशात् स्खालित्यं साधव एव तत्क्रोडीकुर्वन्त्विति प्रार्थये ।

[[333]]

स्त्रीधर्मविधवाधर्मादिकं त्वस्मदुक्तग्रन्थान्तरे अवधेयमित्यलं विस्तरेण ।

इति रामभद्रविरचिते आह्निकशेषग्रन्थः ।

***

हरिः ओम् ।

[[334]]