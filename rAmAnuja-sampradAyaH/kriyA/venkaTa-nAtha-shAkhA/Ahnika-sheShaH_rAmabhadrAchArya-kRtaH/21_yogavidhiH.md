+++
title = "२१ योगविधिः"

+++

योगविधिः

अथाह्निकोक्तक्रमेण बहिर्जले सायंसन्ध्यां होमाराधन-वैश्वदेवादिकं कुर्यात् । रात्रौ बलिहरणं पञ्चमहायज्ञाचरणञ्च नास्ति । केचित् बलिहरणं कुर्वन्ति । ततः पूर्वोक्तनियमविशिष्टो भोजनं कुर्यात् । सन्ध्याकाले भोजनं मैथुनं निद्राञ्च त्यजेत् । रात्रौ यामादूर्ध्वन्न भुञ्जीत । उपरागाद्युपाधिवशात्तत्काले भोजनासम्भवे अर्धरात्रादर्वाक् भुञ्जीत । तदूर्ध्वन्तु न भुञ्जीत । रात्रौ गोमयाम्बुभिर्गृहसेकं गोमयाहरणं दण्डं विना गृहात् बहिर्गमनं वनसञ्चारम् असहायगमनं शून्यागारे वृक्षाधःप्रदेशे च शयनं देवागारशयनञ्च परित्यजेत् । एवं भुक्त्वा यथाशक्ति स्वाध्यायं चरित्वा स्वाध्यायकर्म भगवते समर्प्य योगं सङ्कल्प्याह्निकोक्तक्रमेण यथाशक्ति भगवन्तं ध्यात्वा निद्रागमे शयीत । जन्त्वाद्यधिष्ठितं पर्यङ्कं शनैस्सन्ताड्य संशोध्य परिष्कृत्य खट्वायां भूमौ वा प्रसार्य स्वगृहे प्राक्शिराः पथि प्रत्यक्शिराः श्वशुरगृहे अन्यगृहे च दक्षिणशिराः सर्वत्रानुदक्शिरा वा शयीत, पत्नीव्यतिरिक्तस्त्रिया सहैकस्थले न शयीत ।

***
