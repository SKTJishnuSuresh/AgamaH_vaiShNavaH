+++
title = "०९ शुद्धिः"

+++
## पात्रम्
अथ पात्रादिशुद्धिरुच्यते॥

स्वर्ण-रत्नमय-पात्राणाम् अलेपानां केवल-वारिणा **शुद्धिः** -  
स-लेपानां शर्कराम्भसा गोमूत्रेण भस्मना च,  
+++(रजत=)+++रौप्यमयानान् तु सुधाम्भसा,  
कांस्यस्य होम-भस्मना मृदा आम्लेन वारीत्यादीनां मृदा +++(=चूर्णेन??)+++।  
ताम्रस्य आम्लेन,  
त्रप्व्-अयस्-सीसानां गोमयाम्भसा ।

एतेषां साधारण-शुद्धिस् त्रि-वारं,  
शूद्रोपघातादि-निमित्ते निमित्त-गौरव-लाघवानुगुणं चतुर्-विंशति--द्वादश-वारं,  
मृद्-आम्ल-भस्मोदकैः शुद्धिः।  
सूतकाशौचाद्य्-उपघाते दासितः शुद्धिः,  
कांस्यस्य न दाह इति केचित् ।

लोहान्तर-संसृष्ट-पात्रस्य प्रधान-लोह-शुद्ध्यैव शुद्धिः,  
दारुमयानां स्रुक्-स्रुवादि-पात्राणाम् उष्णाम्भसा  
तेषां स-लेपत्वे गोमूत्रेण,  
शङ्खस्य वारिणा।

शिलामय-पात्रस्य घर्षणात् शुद्धिः,  
मृण्मय-पात्रस्य वारिणा।  
एतयोः शूद्राद्य्-उपघाते त्याग एव ।

पुंसा कांस्य-पात्रेण  
स्त्रिया ताम्र-पात्रेण गण्डूष-पादप्रक्षालने कृते  
तयोष् षण्-मासं भूमौ निक्षेपतश् शुद्धिः ।

…
कृत्रिम-लोहस्य न केनापि शुद्धिः।

### विशिष्ट-पात्राणि
…
चालनाद्य्--अ-शक्यानान्तु पात्राणां  
सकृत्-क्षालनात् प्रोक्षणात् शुद्धिः ।  
…

मुसलोलूखलादीनां क्षालनतश् शुद्धिः,  
शूर्प-पिटक-चालिन्य्-आदीनां प्रोक्षणतश् शुद्धिः।


### पात्र-स्पर्शः
…  
पाद-क्षालन-पात्रस्य पानीय-पात्रस्य पाक-पात्रस्य भगवत्-पूजा-पात्रस्य  
चान्योन्य-संसर्गन् न कारयेत् ।  
पाद-क्षालन-पात्रेण अन्येन वा अशुद्धेन वस्तुना तेषां संसर्गे  
षोडश-वारं तेषां शुद्धिः कर्तव्या।  
पानीय-पात्रेण तयोस् संसर्गे षड्-वारं शुद्धिः।  
पाकपात्रेण भगवत्पात्रस्य संसर्गे तस्य सकृच्छुद्धिः ।

### प्रक्रिया

केशवादि-नामभिः व्यूह-नामभिः अन्यैर् वा  
भगवन्-नामभिर् गणनं कृत्वा  
शुद्धिः कर्तव्या ।+++(5)+++

…

पात्र-तारतम्यानुगुण्येन पात्राणां शुद्ध्य्-अर्थम्  
आम्लादि-द्रव्यं वस्रेण धृत्वा शुद्धदेशे  
निक्षिप्य तेन शुद्धिं कुर्यात् ।

आम्लादेर् अ-शुद्ध-पात्र-संस्पर्शन् न कारयेत् ।  
तथा कृते तेनाम्लादिना शुद्धिर्न स्यात्।  
शुद्धिकाले तु  
स्व-पर-निर्वाहकतया न बाधः।

प्रतिशुद्धि कर-क्षालनं कुर्यात्,  
अन्यथा शुद्धिर् न स्यात् ।


## भू-गृहादि
…  
लेपन-पुण्याह-जल-प्रोक्षण--दाहैर् निमित्तानुगुणं भू-शुद्धिः ।

गृहस्य संमार्जन-लेपन-प्रोक्षण-पूर्वकं ब्रह्म-वित्-पाद-स्पर्शात् शुद्धिः ।+++(5)+++

गृहैक-देश-दाहे ऽपि  
सर्वं गृहम् अशुद्धं  
प्रोक्षणतश्शुध्येत् ।

[[290]]

## धान्यम्
दाह-देश-स्थित-धान्यानां त्याग एव,  
तत्र भू-निक्षिप्तानां न दोषः ।

कोद्रव-याव-नालक-प्रभृति-क्षुद्र-धान्यानि भगवद्-अनिवेद्यानि ।  
धान्यानां चण्डालादि-स्पृष्टानाम् अपि प्रोक्षणतश् शुद्धिः ।  
तेषां खर-सूकराद्य्-उच्छिष्टोपघाते  
अल्पस्य त्यागः,  
महताम् उच्छिष्टादि-सम्बन्धि-स्थलीय-किञ्चिदंशस्य त्यागः।

तण्डुलानां द्वि-दल-सूपानां च प्रोक्षणतश् शुद्धिः ।

व्रीहि-यवानां वत्सरम् ।  
आढकादीनां षण्-मासम् ।  
तण्डुलस्य मासं शुद्धिः ।

तेषां चण्डालादि-स्पर्शो वर्जनीयः,  
तेषां पूर्वोक्तोच्छिष्टाद्य्-उपघाते पूर्वोक्तैव युक्तिः ।

तण्डुलाद्य्-आश्रय-पात्राणां मृण्मयानां पुरातनानाम् अपि  
कर्म-काल-व्यतिरिक्त-काल-स्पर्शे न दोषः ।  
नूतनानान् तु तेषां कदापि न दोषः ।

तैलादीनां क्षीरादीनां च  
शूद्र-पात्र-स्पर्शे ऽपि न दोषः ।

तेषु कृमि-कीट-केशादि-सम्बन्धे -  
तैलादेः किञ्चित् पाकेन शुद्धिः ,  
क्षीरादेर् अग्नि-शिखा-सम्बन्धात् शुद्धिः ।

तेषाम् उच्छिष्ट-सम्बन्धे  
तैलादेर् अल्पस्य त्यागः,  
महतः किञ्चिद्-अंश-त्यागः,  
क्षीरादेः सर्वस्यापि त्यागः ।

एतेषु मूषिकादि-जन्तु-पतने  
सद्यो-दर्शने जन्तुम् अपोह्य पूर्वोक्त-रीत्या शुद्धिः ।  
तत्र जन्तु-नाशे सर्वस्यापि त्यागः।

## तैल-घृते
तैलाद्य्-आश्रय-पात्राणां मृण्मयानाम् अपि  
कर्म-काल-व्यतिरिक्त-काल-स्पर्शे न दोषः ।  
(स च कालो भोजनात् परम् इत्य् अवगन्तव्यम्।)

तैलानां षण्-मासं शुद्धिः ।  
घृतस्य पक्षं शुद्धिः ।

<details><summary>विश्वास-टिप्पनी</summary>

Why?? Old ghee is highly valued and costlier.
</details>

## भोज्य-पत्र-शाक-फलानि
पत्र-शाक-फलानां क्षालनतश् शुद्धिः ।  
नाग-वल्ली-दलानि रात्रौ न क्षालयेत्।  
इक्षु-काण्डङ् कदापि न क्षालयेत्।

…  
अज्ञात-नाम-रूपाणि धान्य-पत्र-शाक-फल-कन्दादीनि  
कदापि न ग्राह्याणि ।

## इक्षु-रसादि
इक्षु-जलस्य हिम-जलस्य च  
शूद्राहृतत्वे ऽपि न दोषः ।  
इक्षु-रस-हरिद्रा-क्रमुकानां  
शूद्र-पक्वानाम् अपि न दोषः ।

## वस्त्राणि
…  
कार्पास-वस्त्राणाम् एक-रात्रं शुद्धिः ।  
ततः परं क्षालनाच् छुद्धिः।  
त्वाच-क्षौम-रोममयानां तु  
पुरातनानाम् अपि शूद्रादि-स्पर्शे ऽपि प्रोक्षणाच् छुद्धिः ।  
एतेषु पुरीषोच्छिष्टादिसम्बन्धे तावन्मात्रदेशक्षालनाच्छुद्धिः ।

[[291]]

अहतस्य नूतन-वाससो यावद्-उपभोगं शुद्धिः।  
राग-रञ्जितं नीलादि-वस्त्रं च न धार्यम् ।  
पट्ट-वस्त्रे नील-तन्तु-सम्बन्धे ऽपि न दोषः,

धौतस्य शुष्कस्य शुद्धस्य कार्पासवस्त्रस्यैव सर्व-कर्मानुष्ठानार्हत्वम्।  
केचन क्षौमादिकं धृत्वा सन्ध्या-वन्दनादिकम् अनुतिष्ठन्ति ।

क्षौमादिकं धृत्वा भगवद्-आराधनाद्य्-अनुष्ठानं गौणमेव ।

स्त्री वा पुमान् वा अन्यवस्त्रन् न धारयेत् ।  
तेन कृतं कर्म निष्फलम् ।

### शय्यादि
तूलिकोपधान-शय्यादिकानां यवनिकायाश् च सूतकाद्य्-उपघातेपि - प्रोक्षणतश् शुद्धिः।  
तेषां पतित-चण्डाल-खर-शवाद्य्-उपघातादि-निमित्ते सति  
निमित्त-तारतम्यानुगुणं यथा-मनस्-समाधानं क्षालनं त्यागो वा कार्यः ।


## जन-शुद्धिः

अथ पुरुष-शुद्धिः

उपनीतस्य कृत-पञ्च-संस्कारस्यातीत-द्वादश-वयसः परिशुद्ध-चरित्रस्य पुंसस् सर्वकर्मार्हता ।


अथ स्त्री-शुद्धिः॥

चक्रादि-लाञ्छितायाः ऊढायाः प्राप्त-रजसः शुद्ध-चरित्राया स्त्रियस् सर्वकर्मार्हता ।

## जल-शुद्धिः

अथ जल-शुद्धिः॥

गङ्गादि-पुण्य-तीर्थ-व्यतिरिक्त-जलस्य दिनान्तरे अ-शुद्धिः।  
निरुदक-प्रदेशे तु निक्षिप्त-कुशस्य संरक्षितस्य जलस्य दिन-द्वयं -शुद्धिः।  

शूद्रादि-वापी-कूपादि-जलं न ग्राह्यम्।  
जलान्तराभावे तत्र किञ्चिन् मृदम् उद्धृत्य बहिः क्षिप्त्वा ग्राह्यम्।  

वापी-कूप-तटाकानाम् अशुद्धिश् चेत्  
घट-शत-जलोद्धारे शुद्धिः।  
अशुध्य्-आधिक्ये पुण्याह-जलेन पञ्चगव्येन च शुद्धिः । 

[[292]]


क्षुद्र[[??]]शूद्रादिस्पर्शं वर्जयेत्।  
एकस्मिन् क्षुद्र-कूपे शूद्रैस् सह जलन् नाहरेत्।  
अलाभे स्थल-भेदेन रज्जु-भेदेन वा आहरेत्।  


वाहन-शकटादि-धृतं जलन् न पेयं,  
तथा पीत-शेषं पाद-क्षालन-शेषञ्च न पिबेत् ।  
स्व-पीत-शेषन्तु किञ्चिन् निस्राव्य पिबेत्।+++(5)+++  


रथ्या-कर्दम-तोयस्य वातातप-शुद्धत्वात्  
तत्-स्पर्शे ऽपि न दोषः ।  

…
स्त्री वा पुमान् वा स्वीय-व्यतिरिक्त-पात्रेण जलन् न पिबेत्,  
अज्ञानात् पाने  
घृतेन भगवत्-तीर्थेन पञ्च-गव्येन वा शुध्येत् ।  

…


## अग्नि-शुद्धिः

अथ अग्नि-शुद्धिः॥

पतित-पाषण्ड-चण्डाल-चिताग्निं  
कदाचिद् अपि नाहरेत् ।  

श्रोत्रियाग्निं ब्राह्मणाग्निं आहरेत् ।  
आपदि शूद्राग्निम् आहरेत् ।  
मथन--शिला-घर्षणाद्य्-उत्पन्नोऽग्निः मुख्यः ।+++(5)+++


[[293]]

## अन्न-शुद्धिः

अथ अन्न-शुद्धिः —

अन्न-व्यञ्जनादेर् यामातीतत्वे पर्युषितत्व-दोषः,  
अन्नस्य शुद्ध-जल-निक्षेपे एक-रात्रं शुद्धिः ।  
तथा स्नेहादि-सम्भार-संस्कृतस्य चान्नस्य एक-रात्रं शुद्धिः ।  
गो-धूम-विकारादि-भक्ष्याणाम् अनेक-दिनातीतत्वेपि न दोषः ।  
शुक्तादि+++(=आम्ल)+++-रसान्तरोत्पादे तु मधु-घृतादिभिस् संस्कृत्य भोज्यानि ।  
अत्यन्त-शुक्तोत्पत्तौ तु त्याज्यानि।  

भगवन्-निवेदित-शेषान्न-व्यञ्जनानि  
न पुनर् भगवते निवेदयेत् ।  
मधु-दधि-घृत-वटकोपदंशानान्तु न तद्दोषः ।+++(5)+++ 

शूद्र-रजस्वलादि-भुक्त-शिष्टन् न भुञ्ज्यात्  
अ-बन्धु-स्पृष्टम् अन्न-व्यञ्जन-भक्ष्य-सूप[[??]]चूर्णादिकन् नाद्यात्।  

शिवादि-निवेदितं शिव-निर्माल्य-पुष्पादिकञ् च त्यजेत् ।

## पुष्प-पत्त्र-शुद्धिः
अथ समित्-पुष्पादि-शुद्धिः॥

### पुष्पम्
पुष्पाणां क्षालनात् शुद्धिः,  
आहृतस्य पुष्पस्यैकरात्रं शुद्धिः।  
पुष्प-तुलस्य्-आदिकं बालाशुचि-स्त्री-हृतं, मध्याह्नात् परम् आहृतं, हस्त-वस्त्र-एरण्ड-पत्राहृतं च त्याज्यम् ।  

### तुलसी
तुलसीं भार्गव-कुजार्क-वारेषु, पर्व-काले, सङ्क्रमणोपरागयोः, षष्ठ्य्-अष्टमी-द्वादशी-चतुर्दशीषु व्यतीपाते च नाहरेत् ।+++(5)+++  

शुद्धि-दिने पूर्वाह्णे *“तुलस्य् अमृत-जन्मासी"ति मन्त्रेण  
शुचिना गृहीतायास् तुलस्याः  
यावत्-सत्तं शुद्धिः।  

### होमार्थ-पलाशपत्राणि
…  
होमार्थ-पलाशपत्राणां समिद्वद् एव ग्रहण-शुद्ध्य्-आदिकं,  
पलाशपत्रालाभे चूतपत्रेण पनसपत्रेण होमः कार्यः, एवमन्येषामपि शुद्धिर्द्रष्टव्या - एवं मन्वाद्यनेकस्मृत्यनुरोधेन शुद्धिरुक्ता ।

## दर्भाः
नभसि नभस्ये माघे वा मासि पर्व-काले  
चतुर्दश्यां वा पूर्वाह्णे  
शुचिना प्राङ्-मुखेनोदङ्-मुखेन वा शुद्धायुधेन 

> विरिञ्चेन सहोत्पन्न-  
परमेष्ठि-निसर्ग-ज ।  
नुद सर्वाणि पापानि  
दर्भ **स्वस्ति-करो भव** ॥

इति मन्त्रेण दर्भ-ग्रहणं कर्तव्यम् ।  
तस्य संवत्सरं शुद्धिः ।  

इतर-काले गृहीतस्य तत्-तत्-काल-मात्रं शुद्धिः । 

[[294]] 

उच्छिष्टाद्य्-उपहतानां कर्मान्तरोपयुक्तानाञ् च त्याग एव ।  

## समित्
मन्द-वार--गृहीतानां समिधां वत्सरं शुद्धिः । 

> समिधः पावनाः पूज्याः  
पर्वयुक्ताः पुरः पराः ।  
युष्मान् हरामि होमार्थम्  
अस्मान् रक्षन्तु सर्वदा ॥

इति मन्त्रेण समिधो ग्राह्याः ।  

पलाश-समिध आर्द्रा एव ग्राह्याः ।  
स-त्वक्काः कृमि-कीटाद्य्-अ-दष्टाः ग्राह्याः ।  
अश्वत्थ-समिधश् शुष्काः स्वयं-पतिता ग्राह्याः -  
पालाशाश्वत्थ-समिधां वत्सरं शुद्धिः ।  

तासाम् उच्छिष्टाद्य्-उपघाते, कर्मान्तरोपयुक्तत्वे च त्याज्याः॥  

अलाभे खादिरोदुम्बरापामार्ग-समिधो ग्राह्याः,  
तासां तत्-तत्-कालं शुद्धिः। 

दशाङ्गुलि-दीर्घास् समिधः,  
अरत्नि-दीर्घाः परिधयः।  



## दण्डः
…  
ब्रह्मचारिणाम् आकेशम् उन्नतो दण्डः।  
तन्-न्यूनस् त्याज्यः।  

## मल-मूत्रादौ
इत्थं सर्वेषां वस्तूनां शुद्धिम् उक्त्वा  
मल-मूत्रोत्सर्जन-प्रभृति-क्रियमाण-नित्य-कर्मसु वक्तव्य-विशेष उच्यते ।  

सोपानत्-पदो मलमूत्रोत्सर्गं न कुर्यात् ।  
स्व-मल-दर्शने सूर्यं ब्राह्मणं वा पश्येत् ।  
आर्द्र-वाससा मल-मूत्रोत्सर्गे कृते  
स्नानं कुर्यात्।  

मल-मूत्रोत्सर्जनानन्तरं श्वादि-स्पृष्टश् चेत्  
स-चेलं स्नात्वा गायत्री-सहस्रं जपेत्।  
मल-मूत्रोत्सर्ग-काले गृहीत-जलस्य शौचानर्हता ।  

निरुदक-देशे चोराधिष्ठित-काननादि-प्रदेशे च  
मल-मूत्रोत्सर्गस्य कर्तव्यत्वे  
कम्बल-भस्त्रिकादि-धृतं धौत-वस्त्रादि-स्नानोपकरणं  
शिरसि सम्यग् वस्त्रेण बध्वा  
मल-मूत्रोत्सर्गः कार्यः।  
आ-प्रक्षालनं तन् न स्पृशेत्।  

उपवीतिना मल-मूत्रोत्सर्गे कृते  
तत् ब्रह्म-सूत्रं त्यक्त्वा  
नूतनं धरेत्।  
निवीतेन कृते दश प्राणायामान् -  
अर्ध-निवीते तु विंशति-प्राणायामान् कुर्यात् । 

[[295]]

सद्यश्-शौचाय सलिलालाभे  
सलिले विण्-मूत्र-करणे च  
अन्यत्र जले शौचं कृत्वा  
स-चेलं स्नात्वा, गां स्पृशेत्।  

विद्यमानेपि जले सद्यश् शौचाकरणे  
स-चेलं स्नात्वैक-कालम् उपवसेत्। 

शौचम् अ-कृत्वा मार्ग-गमने  
स्नात्वा व्याहृति-त्रयं लौकिकाग्नौ जुहुयात्।  
कृत-विण्-मूत्रस्य अ-कृत-शौचस्य जल-तरणे  
स-चेलं स्नात्वा घृत-प्राशनाच् छुद्धिः।  

विण्-मूत्रोत्सर्ग-प्रभृति आगण्डूषं मौनी भवेत्।  
मध्ये कामतो मौन-त्यागे गायत्र्य्-अष्ट-शतं जपेत्, दैवाच् चेद् अर्धम् ।  

धृतान्नस्य विण्-मूत्रोत्सर्गे तद्-अन्नन् त्याज्यम्।  
निर्जन-चोराद्य्-उपद्रववति देशे तु  
धृतान्नो विण्-मूत्रोत्सर्गं कृत्वा  
तद्-अन्नं भूमौ निक्षिप्य  
शौचं कृत्वा तद् अन्नम् अङ्के निधायाचम्य  
तस्मिन् किञ्चिद् अंशं वर्जयित्वा  
सूर्याय प्रदर्श्य भुञ्ज्यात्। 

अनुपपत्ति-वशात् प्रक्षालन-काले अन्न-धरणे ऽपि पूर्ववद् एव ।
