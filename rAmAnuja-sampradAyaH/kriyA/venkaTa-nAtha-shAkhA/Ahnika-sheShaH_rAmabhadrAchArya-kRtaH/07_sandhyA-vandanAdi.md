+++
title = "०७ सन्ध्या-वन्दनादि"
+++

सन्ध्याकालातिक्रमे तुरीयमर्घ्यदानमुक्तम् । सङ्गवकालातिक्रमे प्राणायामत्रयेण सह तुरीयार्घ्यम् । मध्याह्नातिक्रमे प्राणायामषट्कम् । अपराह्नातिक्रमे द्वादशप्राणायामान् । रात्रौ प्रहरपर्यन्तातिक्रमे षट्त्रिंशत् प्राणायामपूर्वकं प्रातस्सन्ध्यां माध्याह्निकसन्ध्यां सायंसन्ध्याञ्च क्रमेण कुर्यात् । न तु तयोः पृथक् प्रायश्चित्तम् । तत्कालस्याप्यतिक्रमे तु प्रातस्सन्ध्यामाध्याह्निकसन्ध्ययोर्लोप एव । पञ्चमहायज्ञादिव्यतिरेकेण दिवाकर्तव्यकर्मणोपि रात्रिप्रहरपर्यन्तस्यैव कालत्वात् । माध्याह्निकसन्ध्याया अपराह्नातिक्रमे प्राणायामत्रयम् । सायाह्नातिक्रमे तत् षट्कम् । रात्रिप्रहरपर्यन्तातिक्रमे द्वादशप्राणायामान् कुर्यात् । माध्याह्निकसन्ध्यायाः कालातिक्रमे प्रायश्चित्तार्घ्यदानानुक्तेः प्राणायामा एव कार्याः । सायंसन्ध्यायाः कालातिक्रमे रात्रिप्रहरपर्यन्तं तुरीयार्घ्यदानमेव । ततोर्धरात्रपर्यन्तं प्राणायामत्रयम् । ततो यामत्रयावधि तत्षट्कं । ततः परमाप्रभातं द्वादशप्राणायामान् । परेद्युः प्रहरपर्यन्तं चतुर्विंशतिप्राणायामान् कुर्यात् । 

[[308]]

ततः परं लोप एव । उक्तप्रायश्चित्तक्रमः प्रामादिकविषयः आपद्विषयश्च । बुद्धिपूर्वकत्वे अष्टोत्तरशताष्टोत्तरसहस्रगायत्रीजपाहरुपवासरात्र्युपवासदिनोपवासप्राजापत्यादिक[[??]], यथायोग्यं प्रायश्चित्तं भवेत् । सन्ध्यावन्दनादिनित्यकर्मण एकदिनलोपे एकदिनमुपवासः । दिनद्वयलोपे त्रिरात्रमुपवासः । दिनत्रयलोपे अर्धकृच्छ्रम् | दशाहलोपे पूर्णकृच्छ्रम् । ततः परं मासादधोलोपे चान्द्रायणम् । तदूर्ध्वं चान्द्रायणं पराककृच्छ्रञ्च कुर्यात् । कृच्छ्रलक्षणं त्वन्यत्रावगन्तव्यम् । 

एवं सन्ध्यावन्दन-जप-मन्त्रजपाधारशक्ति-देवर्षि-काण्डर्षिपितृतर्पण-वस्त्रनिष्पीडनपूर्वकं ब्रह्मयज्ञं कुर्यात् । तत्र विशेषः । ऋचः प्रीणन्त्विति त्रिस्सलिलं पीत्वा, यजूंषि प्रीणन्त्वित्योष्ठौ, परिमृज्य अप उपस्पृश्य । सामानि प्रीणन्त्विति शिरः स्पृष्ट्वा, अथर्वाणि प्रीणन्त्वित्यप उपस्पृश्य, ब्राह्मणानि प्रीणन्त्विति लोचने, इतिहासपुराणानि प्रीणन्त्विति नासिके । कल्पा गाधाश्च प्रीणन्त्विति श्रोत्रे, प्रीणन्तु नाराशँसीरित्युरः स्पृष्ट्वोदकं स्पृशेत् । एवं-रूप-मन्त्राचमनम् आह्निकोक्तं तूष्णीमाचमनं वा कृत्वा ब्रह्मयज्ञं कुर्यात् । 

नियतप्रश्नाध्यायिनां ब्रह्मयज्ञे अनध्याये प्राप्तप्रश्नाध्ययनस्य न दोषः, अनियताध्यायिनां त्वेकोनुवाकोनध्यायदिनेऽध्येतव्यः । अधीतशाखान्तरोपि ब्रह्मयज्ञे स्वशाखामेव पठेत् । प्रातश्चेत्, ब्रह्मयज्ञप्रश्नमुपांशु पठेत् । मध्यन्दिने तूच्चैः । ग्राममध्ये चेत्सर्वदोपांशूच्चारणमेव । अनधीतवेदानां ब्रह्मयज्ञे पुरुषसूक्तजपः । प्रथमोपाकर्मणः पूर्वं चतुर्वेदादिमुक्त्वा गायत्र्यैव ब्रह्मयज्ञः कार्यः । ब्रह्मयज्ञपारायणजपादौ संहितामेव पठेत् । न क्रमजटादिकम् । भगवदुत्सवपारायणे क्रमपठनस्य न दोषः ।



[[309]]