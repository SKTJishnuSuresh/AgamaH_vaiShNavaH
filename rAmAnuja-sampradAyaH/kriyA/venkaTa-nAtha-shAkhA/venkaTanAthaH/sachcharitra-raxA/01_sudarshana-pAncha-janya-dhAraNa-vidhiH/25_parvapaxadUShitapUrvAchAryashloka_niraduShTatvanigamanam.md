+++
title = "25 पर्वपक्षदूषितपूर्वाचार्यश्लोक निरदुष्टत्वनिगमनम्"

+++
एवं 
> लक्ष्मत्वादात्मभर्तुरित्यादिना पूवोक्तास्सर्वे हेतवो निर्व्यूढाः । 
> लक्ष्मत्वादात्मभर्तुरित्यस्य स्वाभाविकदास्यानुवर्तनविधिसिद्धसमुचितविशेषानुष्ठान-परत्वेनानैकान्त्यानवतारात् । 
> प्रकृतिपरिणतिग्रन्थिदाहात्मकत्वादित्यस्य 
> अतप्ततनूरित्यादिना सिद्धत्वात् । 
> कृतचक्रधारी विष्णुं परं ध्यायतीत्यादिभिः कर्माङ्गत्वादीनां स्थितत्वात् । 
> प्रियत्वादित्यस्य संदिह्यमानार्थे साधूनामन्तःकरणप्रवृत्तिः प्रमाणमित्यस्मिन्नर्थे तात्पर्यात् । उक्तं च महाकविभिरिति मीमांसाचार्यैरप्युपात्तम् 
> सतां हि संदेहपदेषु वस्तुषु प्रमाणमन्तःकरणप्रवृत्तयः

इति । 
> हेतुत्वात् सद्गृहीतेरित्यादिकस्यापि शास्त्रानुसारेण सदसद्विवेकौपयिकत्वतात्पर्येणातिप्रसंगाभावात् । 
> द्रावणात्किङ्करादेरित्यादिकस्यापि प्राक्प्रदर्शितयमकिङ्करसंवादादिसिद्धत्वात् ।  
अतस्सिद्धं ब्राह्मणादिभिस्सुदर्शनादिकमवश्यं धार्यम्, मुमुक्षुभिस्तु विशेषत इति ॥  
श्रीमद्वेङ्कटनाथेन सम्यगेतत्समर्थितम् । श्रुतिस्मृतीतिहासादिसिद्धं चकादिधारणम् ॥  
अयमनवमसूक्तैरादिभक्तैर्यथावद्विदितनिजसुतत्त्वो विश्वमव्यादभव्यात् ।  
रथचरणनिरूढव्यञ्जनानां जनानां दुरितमथनहेलादोहलीदेहलीशः ॥  
इति सच्चरित्ररक्षायां सुदर्शनपाञ्चजन्यधारणविधिर्नाम प्रथमोऽधिकारः ॥