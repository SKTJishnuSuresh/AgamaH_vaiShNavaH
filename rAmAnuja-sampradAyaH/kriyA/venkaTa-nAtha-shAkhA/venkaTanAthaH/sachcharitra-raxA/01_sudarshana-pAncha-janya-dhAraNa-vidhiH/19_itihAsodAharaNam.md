+++
title = "19 इतिहासोदाहरणम्"

+++
सन्ति चेतिहासाः । यथा श्रीविष्णुधर्मे द्व्यशीतितमेऽध्याये यमकिङ्करसंवादे -  

> भवतां भ्रमतामत्र विष्णुसंश्रयमुद्रया । विनाऽऽज्ञाभङ्गकृन्नैव भविष्यति नरः क्वचित् ॥  
इत्यादि ।  
एतेन, 
> वसति मनसि यस्य सोऽव्ययात्मा पुरुषवरस्य न तस्य दृष्टिपाते ।  
तव गतिरथवा ममास्ति चक्रप्रतिहतवीर्यबलस्य सोऽन्यलोक्यः ॥  
इति श्रीविष्णुपुराणगतयमकिङ्करसंवादवचनमपि गतिसामान्यन्यायेन व्याख्यातम्; 
> परिहर मधुसूदनप्रपन्नानिति  
प्रपन्नप्रकरणौचित्याद्वाचिकमानसिकशुद्धिवत्कायिकशुद्धेरपि वक्तव्यत्वात्स्ववाक्यौचित्यादध्याहारादिनिरपेक्षत्वाच्च । अयमे  
वार्थो मात्स्येऽन्यत्र च यमकृष्णार्जुनसंवादेऽपि स्पष्टः -  

> मच्चक्राङ्कितकौ यो मद्भक्तो भुवि दुर्लभः ।  
नैवाप्नोति वशं मृत्योरप्याज्ञाभङ्गकृन्नरः ॥  
नान्यं देवं नमस्कुर्यान्नान्यं देवं निरीक्षयेत् ।  
नान्यप्रासादमारोहेन्नान्यदायतनं विशेत् ॥  
चक्राङ्कितस्सदा तिष्ठेन्मद्भक्तः पाण्डुनन्दन ॥

इति ।  
एवं चक्रादिधारणान्मुत्युवशत्वाभावः श्रीविष्णुतत्त्वेऽपि नरकप्रस्तावे प्रोक्तः -  

> चक्रादिधारण पुंसां परसंबन्धवेदनम् । पतिव्रतानिमित्तं हि वलयादिविभूषणम् ॥  
वैष्णवेभ्यो हि बिभ्यन्ति देवा नरकरक्षकाः । अवमानक्रिया तेषां संहरत्यखिलं जगत् ॥  
कालेनैतावता तेषु नरकेषु तु कश्चन । न दृश्यते महावीर्य प्रभावात्परमेष्ठिनः ॥

इति ।  
एवं भारतेतिहाससारतया सर्वशिष्टपरिगृहीतेतिहाससमुच्चये द्वात्रिंशेऽध्याये श्रीपुण्डरीकाख्याने -  

> केचिच्चक्राङ्कितास्तत्र प्राणिनः पुण्यदर्शनाः । विचरन्ति यथाकामं पुण्यतीर्थप्रशंसिनः ॥ इत्यादि ।  
न चैतत्तत्र प्रतिक्षेप्यपक्षानुप्रविष्टम्; अङ्गिनो नारायणोपासनस्यैवानन्तरं विधीयमानत्वात्, पूर्वोत्तरगतनानागम  
नानापक्षविकल्पानुप्रविष्टत्वाभावात्, सालग्रामक्षेत्रप्रशंसारूपत्वाच्चास्य वाक्यस्य । तथा -  

> नारदोऽहमनुप्राप्तस्त्वद्दर्शनकुतूहलात् । प्रभवो भगवद्भक्ता मादृशां सततं द्विज ॥  
स्मृतस्सभाषितो वाऽपि पूजितो वा द्विजोत्तम । पुनाति भगवद्भक्तश्चण्डालोऽपि यदृच्छया ॥  
इति भगवद्भक्तप्रशंसातात्पर्यदर्शनाच्च । तिष्ठतु चान्यत्सर्वं,  
स्पष्टमुक्तं हि भगवता व्यासेनैव पञ्चमे वेदे भीष्मपर्वणि चतुर्थेऽह्नि देवगुह्ये  
-  

> ब्राह्मणैः क्षत्रियैर्वैश्यैः शूद्रैश्च कृतलक्षणैः ।  
अर्चनीयश्च सेव्यश्च नित्ययुक्तैस्स्वकर्मसु ॥  
सात्त्वतं विधिमास्थाय गीतः संकर्षणेन यः  
॥

इति ।  
लाच्छनं लक्ष्म लक्षणमिति पर्यायः । न चैतदासत्त्या  
शूद्रमात्रविषयमिति वक्तुं युक्तम्, चतुर्णामपि समुचितानामविशेषेण तदन्वयप्रतीतेः ।