+++
title = "38 पुण्ड्रसंख्यादिविचारः"

+++
अथ पुण्ड्रसङ्ख्यां विचारयामः ।  
बहुधा च विकल्पतः पुण्ड्रसङ्ख्या प्रोक्ता ।  
तथा हि-  

ब्रह्मरात्रे - 

> ललाटे कण्ठदेशे तु  
> स्कन्धयोश्च त्रिके तथा ।  
> चतुरङ्गुलमानानि  
> पञ्च पुण्ड्राणि **धारयेत्** ॥
हृदये चोदरे चैव  
पार्श्वयोः पृष्ठ एव च ।  
बाह्वोर्मध्ये च सप्त स्युः  
पुण्ड्राण्य् अष्टाङ्गुलानि वै ॥  
> 
> व्यूहं तु **विद्यात्** प्रथमं  
चतुरङ्गुलसंमितम् ।  
अष्टाङ्गुलं द्वितीयं तु  
द्विविधं व्यूहसंज्ञितम् ॥  
एवं यः **कुरुते** नित्यं  
मत्-सायुज्यम् **अवाप्नुयात्** ॥

इति ।  

[[७४]]

तस्मिन्नेवाध्याये

> द्व्यङ्गुलं विस्तृतं रम्यं  
> चतुरङ्गुलम् आयतम् ।  
> प्रथमव्यूह एव स्यात् 
> पञ्चपुण्ड्रस्य लक्षणम् ॥
त्र्यङ्गुलं विस्तृतं हृद्यम्  
अङ्गुलाष्टकम् आयतम् ।  
द्वितीयं व्यूह एवं स्यात्  
सप्तपुण्ड्रस्य लक्षणम् ॥  
इत्य् ऊर्ध्वपुण्ड्रं यः कुर्यान्  
न मृत्योर्वशमाप्नुयात् ।  
केशवादिनमोऽन्तं वै  
जप्त्वा द्वादश-नामभिः ॥  
तं स्मृत्वा देव-देवेशम्  
ऊर्ध्वपुण्ड्रं समाचरेत् ॥

इति । 

तत्रैवाध्याये पश्चादपि-

> आदौ तु लक्षणोपेतां  
> सुगन्धां सात्त्विकीं शुभाम् ।  
> वामेऽस्त्र-शोधिते हस्ते  
> वाग्यतः प्रणवेन तु ॥
**निधाय** जलमादाय  
गन्धद्वारेति सेचयेत् ।  
अस्त्र-मन्त्रेण रक्षां च  
**कृत्वा** दशसु दिक्ष्व् अपि ॥  
तार-मन्त्रेण संमिश्रं  
मूल-मन्त्रेण मन्त्रयेत् ।  
नृसिंह-बीजं च **लिखेद्**  
रक्षार्थं दोष-शान्तये ॥  
शतधारेण मन्त्रेण  
तीर्थतोयं च **निक्षिपेत्** ।  
ताम् एकीकृत्य तर्जन्या  
**स्मृत्वा** मम पदद्वयम् ॥   
विष्णोर्-नुकेन मन्त्रेण  
मन्त्रयित्वा यथाक्रमम् ।  
पञ्चोपनिषदैर् मन्त्रैर्  
मूलमन्त्रेण **मन्त्रयेत्** ॥
द्वादशाक्षरम् **उच्चार्य**  
प्रार्थयेद् इष्ट-सिद्धये ।  
सप्तभिर् वैष्णवैर् मन्त्रैर्  
**मन्त्रयेन्** मोक्षसिद्धये ॥  

मृदं प्राक तारमन्त्रेण तर्जन्या मूर्ध्नि विन्यस्येत् । चतुश्चक्रधरं मां तु स्मृत्वा जाम्बूनदप्रभम् ॥ ललाटे केशवायेति धारयेदूर्ध्व-पुण्ड्रकम् । चतुश्शङ्खधरं देवं नीलजीमूतसन्निभम् ॥ कुक्षौ नारायणायेति मन्त्रमुच्चार्य धारयेत् । इन्द्रनीलनिभश्यामं चतुर्हस्तैर्गदाधरम् ॥ हृदये माधवायेति धारयेदङ्गलाष्टकम् । चतुर्भुजं धनुष्मन्तं चन्द्रमासदृशद्युतिम् ॥ गोविन्दायेति मन्त्रेण कण्ठे च चतुरङ्गुलम् । चनुर्हलधरं देवं पद्मकिञ्जल्कसन्निभम् ॥ विष्णवेऽष्टाङ्गुलमिदं धारयेद्दक्षिणोदरे । मुसलास्त्र महाविष्णुमरविन्दाभमेव च ॥ मधुसूदनमन्त्रेण धारयेद्दक्षिणे भुजे । खङ्गपाणिं चतुर्हस्तमग्निसन्निभतेजसम् ॥ त्रिविक्रमायमन्त्रेण धारयेद्दक्षिणे गले । चतुर्वज्रधरं देवं तरुणादित्यसन्निभम् ॥ वामनाय नमोऽन्तेन वामे कुक्षौ तु धारयेत् । पट्टिशायुधहस्तं च पुण्डरीकाभमेव च ॥ श्रीधरायेति मन्त्रेण भुजे वामे तु धारयेत् । चतुभिर्मुद्गरधरं भुजैर्विद्युत्समप्रभम् ॥ हृषीकेशेति मन्त्रेण धारयेद्वामके गले । पञ्चायुधधरं मां च सहस्रांशुसमप्रभम् ॥ पद्मनाभायमन्त्रेण पृष्ठे वै धारयेत्क्रमात् । पाशहस्तवरं देवं बालार्कशतसंनिभम् ॥ दामोदराय मन्त्रेण धारयेत्पश्चिमे गले । द्वादशाक्षरमुच्चार्य शेषं मूर्धनि विन्यसेत् ॥

इति *। 